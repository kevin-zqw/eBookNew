<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0003.css" rel="stylesheet" type="text/css"/>
</head>
<body>
  <h1 class="text-title-1-c">敦煌本心王投陀經及法句經跋尾</h1>

  <p class="bodytext">倫敦博物館藏敦煌寫本斯坦因第貳肆柒肆號佛爲心王菩薩説投陀經卷上一卷五陰山室寺禪師惠辯注及斯坦因第貳仟貳壹號佛説法句經一卷。又巴黎國民圖書館藏敦煌寫本伯希和第貳叁貳伍號法句經疏一卷，今俱刊入大正續藏疑似部中，寅恪取閲之，了無精義，蓋僞經之下品也。檢唐道宣大唐内典録拾歷代所出疑僞經録（唐智升開元釋教録壹捌僞妄亂真録同）載有：</p>

  <p class="bodytext-fs-only-np">法句經兩卷（下卷寶明菩薩）。</p>

  <p class="bodytext">其寶明菩薩之語，與此法句經所載符會，然則經文雖僞撰，而李唐初葉即已流行民間矣。</p>

  <p class="bodytext">又鐵琴銅劍樓本白氏文集貳和答［元微之］詩十首之一和思歸樂云：</p>

  <p class="bodytext-fs-only-np">身委逍遥篇，心付頭陁經。</p>

  <p class="bodytext">同書壹肆和［元微之］夢遊春詩一百韻結句云：</p>

  <p class="bodytext-fs-only-np">法句與心王，期君日三復。</p>

  <p class="bodytext">自注云：</p>

  <p class="bodytext-fs-only-np">微之常以法句及心王頭陀經相示，故申言以卒其志也。</p>

  <p class="bodytext">寅恪昔日讀白詩至此，以未能得其確詁爲憾。今見此佚籍，始知白詩之心王頭陀經即敦煌寫本之佛爲心王菩薩説投陀經，至其所謂法句經，即敦煌寫本之僞法句經，復是一僞書，而非今佛藏所收吴晉以來相傳之舊本也。特爲記之，以告同讀香山詩者，此或亦今日老嫗之所不能解者歟？</p>

  <p class="inscribed-right">（原載一九三九年歷史語言研究所集刊第捌本第壹分）</p>
</body>
</html>