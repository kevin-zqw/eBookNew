<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0007.css" rel="stylesheet" type="text/css"/>
</head>
<body>
  <h3 class="text-title-3">第壹期</h3>

  <p class="bodytext">此期之問題爲自崇禎八年乙亥秋深至崇禎十三年庚辰冬，歷時約爲五年。其間河東君之踪跡及相來往諸人與牧齋之關係是也。前引臥子詩「乙亥除夕」云：「桃根渺渺江波隔。」及「長相思」云：「美人今在秋風裏。碧雲迢迢隔江水。」是河東君在崇禎八年乙亥冬間及崇禎十一年戊寅秋間，其所在地與臥子有江波之隔。復據前引河東君戊寅草「曉發舟至武塘」及「秋深入山」兩詩，更可證知河東君於崇禎八年秋深由松江至盛澤鎮歸家院，松江與盛澤，即所謂「江波隔」也。此外能確定河東君離去臥子後，最早常寓之地者，唯第貳章所引沈虬河東君傳中，崇禎九年丙子張溥至盛澤鎮徐佛家，遇見河東君一事。沈氏既於舟中親見河東君，則其言自爲可信。蓋河東君若離去松江他往，則舍舊時盛澤鎮之徐佛家，恐亦難覓更適當之地。徐雲翾更因將適人之故，自急於招致，使河東君與張輕雲宋如姬梁道釗諸名姝相互張大其隊伍也。但河東君此次之居徐佛家，乃與前此未入周道登家時之爲雲翾婢者，其身分迥異。沈次雲牽混前後不同時間之身分，以河東君於崇禎九年尚爲雲翾之婢，殊爲舛誤。前釋宋讓木秋塘曲「初將玉指醉流霞」句，已辨及之，讀者可參閲也。</p>

  <p class="bodytext">崇禎九年間，河東君之踪跡，已於前論河東君第貳次嘉定之游節詳述之，兹不復贅。唯崇禎十年丁丑關於河東君之材料，尚未發見，故姑從闕如，以俟更考。儻承博識通人有所賜教，則幸甚矣。至於崇禎十一年戊寅河東君之踪跡，則頗有材料可以依據，兹論釋之於下。</p>

  <p class="bodytext">葛昌楣君蘼蕪紀聞上載王士禄宫閨氏籍藝文考略引神釋堂詩話略云：</p>

  <p class="bodytext-fs-only-np">河東君早歲耽奇，多淪荒雜。戊寅一編，遣韻綴辭，率不可詰。最佳如劍術行，懊儂詞諸篇，不經翦截，初不易上口也。然每遇警策，輒有雷電砰㸌，刀劍撞擊之勢，亦鬟笄之異致矣。尺牘含咀英華，有六朝江鮑遺風。又云，如是嘗作男洛神賦，不知所指爲誰？其殆自矜八斗，欲作女中陳思耶？文雖總雜，題目頗新，亦足傳諸好事者。</p>

  <p class="bodytext">寅恪案，神釋堂詩話之評語，在未得見臥子所刻戊寅草以前，尚不甚明瞭其所指。今幸得此書鈔本，始恍然知其所評之允當也。戊寅草首載臥子一序，詩一百六首，詞三十一闋，賦三篇。至詩餘一類，疑即衆香詞選柳是小傳所謂「鴛鴦樓詞」者，前已論及。復據楊陳關係第貳期所録河東君戊寅草中諸詞之考證，其作成時代，皆不能後於崇禎八年。故戊寅草中之詞，當即是鴛鴦樓詞。臥子是否在刻戊寅草前，已别刻鴛鴦樓詞，今不敢決言。但就楊陳二人關係觀之，以崇禎八年爲最密切。臥子自撰年譜崇禎八年乙亥條云：「是歲有屬玉堂集。」夫「屬玉堂」與「鴛鴦樓」兩名，乃對稱之辭。故疑鴛鴦樓詞果先别有刻本者，亦當在崇禎八年，至遲亦不逾九年也。賦三篇依前所考證，其作成時間皆在崇禎九年以前。詩則若依前所論「八月十五夜」一首，乃崇禎八年中秋與臥子同賦，而排列偶錯，仍應計入崇禎八年所作詩之内者。故此首以上共一百一首，皆是崇禎八年秋深以前所作。其餘自「答汪然明」至「詠晚菊」止，共四題五首，皆是崇禎十一年秋間所作。與其前一百一首之作於崇禎八年秋季以前者，其時間相距有三年之久，何以河東君此三年内所作之詩，竟無一篇列於戊寅草？其中必有待發之覆。今日雖不能詳究其故，姑就崇禎十一年河東君及臥子之踪跡推測，或可備一解也。</p>

  <p class="bodytext">河東君於崇禎十一年戊寅秋間，曾游西湖，詳見下論汪然明春星堂集叁遊草「柳如是校書過訪」詩等條所考。兹暫不論及。（又寅恪曾見神州國光社影印蔣杲賜書樓藏柳如是山水册末幀河東君題欵中，有報人爲其作西泠採菊長卷之語。若此畫果爲真蹟者，則更可與戊寅草中所載詩最後一首「詠晚菊」五律相參證。并疑亦是崇禎十一年戊寅秋間河東君曾遊西湖之一旁證也。俟考。）至若臥子之踪跡亦有崇禎十一年戊寅秋間曾過西湖之事實。據陳忠裕全集自撰年譜上崇禎十一年戊寅條云：</p>

  <p class="bodytext-fs-only-np">冬，石齋師以謫還，居禹航之大滌山。予往謁之，賦詩而歸。</p>

  <p class="bodytext">及同書壹肆湘真閣集「石齋先生築講壇於大滌山，即玄蓋洞天也。予從先生留連累日。」五言律詩八首（參同書壹貳三子詩稿「寄獻石齋先生」七言古詩五首之一自注云：「指戊寅冬事也。時侍師於禹航。」）云：</p>

  <p class="bodytext-fs-only-np">（詩略。）</p>

  <p class="bodytext">又黄漳浦集貳肆「大滌書院記」（參同書所載莊起儔撰漳浦黄先生年譜崇禎十一年戊寅條。）略云：</p>

  <p class="bodytext-fs-only-np">戊寅冬，余再以逐客南旋。緬念斯山，暌違七載。又以中途警聽邊氛，未忍恝然絶帆胥江，遂復誅茅其間，徘徊日夕。當時同遊者，爲嘉興倪梅生先春，汪爾陶梃，錢仲雍琳，蕭山曹木上振龍，松江陳臥子子龍。時臥子以桐杖不遂登高。（寅恪案，此時臥子尚服其繼母唐孺人之喪。故石齋引小戴記喪服小記母喪桐杖之義以爲説。其實陳忠裕全集壹陸湘真閣集有「戊寅九日同闇公舒章諸子登高之酌」七律二首。讀之不覺發笑也。）余病未之能從也。</p>

  <p class="bodytext">及同書肆壹五言律「出大滌，將渡胥江，而羲兆木上諸兄又申湖上之約。會倪鴻寶祭酒來自山陰，遂偕朱士美［等］，仝入靈隱，登弢光，有作。屬鴻寶羲兆木上和之。四章」云：</p>

  <p class="bodytext-fs-only-np">（詩略。）</p>

  <p class="bodytext">及同書同卷「［陸自巖］曾瞻［陳子龍］臥子同過靈隱二章」（寅恪案，此詩排列次序先後疑有誤。）云：</p>

  <p class="bodytext-fs-only-np">約爾巢松去，逢余墜葉時。</p>

  <p class="bodytext">寅恪案，崇禎十一年冬臥子至餘杭大滌山謁石齋後，又從石齋至杭州遊西湖。此據陳黄兩集詩文可考而知者。疑臥子自松江至餘杭，往返皆經杭州。其從石齋遊西湖之後，當即還家。但其往餘杭謁石齋經杭州之時，可能在十月以前，即季秋之月。此時或與河東君相值於西湖。或二人先後差錯，未得相遇，均未可知。今既難證實，可置不論。鄙意臥子或在杭州取其舊所藏河東君崇禎八年秋深以前之作品，託人刊刻，而受託刊刻之人遂併取所見河東君最近之詩，附録於後。此戊寅草詩中所以缺去崇禎八年秋深以後，崇禎十一年秋季以前作品之故歟？若所揣測不誤，則戊寅草之刊行，主持發起者，爲陳臥子，董理完成者，爲汪然明。後來汪氏又刻河東君尺牘，遠倩林天素爲之序。今戊寅草雖首載臥子之序，但亦不必拘泥認爲臥子實親自督工刊刻也。</p>

  <p class="bodytext">復次，河東君崇禎十一年戊寅之踪跡，可於汪然明春星堂集叁遊草中得窺見一二。汪氏集中疑本有與河東君有關之作甚多，後來因牧齋關係，遂多删去不存，殊可惜也。</p>

  <p class="bodytext">春星堂集叁遊草「余久出遊，柳如是校書過訪，舟泊關津而返。賦此致懷」云：</p>

  <p class="bodytext-fs-only-np">浪遊留滯邈湖山。有客過從我未還。不向西泠問松柏，遽懷南浦出郊關。兩峯已待行雲久，一水何辭拾翠慳。猶疑春風豔桃柳，拏舟延佇遲花間。</p>

  <p class="bodytext">同書同卷「無題」云：</p>

  <p class="bodytext-fs-only-np">明粧憶昨豔湖濱。一片波光欲蕩人。羅綺叢中傳錦字，笙歌座上度芳辰。老奴愧我非温嶠，美女疑君是洛神。欲訪仙源違咫尺，幾灣柳色隔香塵。</p>

  <p class="bodytext">寅恪案，汪氏遊草卷首載其秋遊雜咏自序云：</p>

  <p class="bodytext-fs-only-np">崇禎［十一年］戊寅季秋汪汝謙書於攝臺。（寅恪案，春星堂詩集首汪然明小傳云：「所居曰春星堂。其爲董尚書題榜者，曰夢草齋，聽雪軒。陳眉公題榜者，曰攝臺。」又春星堂詩集陸汪鶴孫延芬堂集上寄懷春星堂詩「樓臺堪對月，四面攝烟霞。」句，自注云：「大父翫月處，眉公徵君題曰攝臺。謂四面湖山俱能攝入也。」寅恪頗疑梅坡解釋「攝臺」所以命名之意，不過從其家人傳述而來。蓋有所諱飾，未必得此臺名之真意。據同書叁夢草附載陳眉公「紀夢歌」跋云：「聽雪堂侍兒非異人，即天素也。五丁攝之來試君耳。」并同書壹不繫園集「不繫園記」云：「陳眉公先生題曰不繫園。」及同書隨喜庵集題詞云：「董玄宰宗伯顔曰隨喜庵。」然則依當時慣例，命名題字，多出於一人。故「攝臺」既爲眉公題字，其命名當亦出自眉公。眉公既謂五丁攝天素來試然明於夢中，所以即取「攝」字以爲臺名耶？姑識所疑，以俟更考。）</p>

  <p class="bodytext">又汪氏遊草最前一題爲「仲秋同無方姪出遊」，最後一題爲「出遊兩月，歸途復患危病」是然明以崇禎十一年八月出遊，約經兩月，始歸杭州。「柳如是校書過訪」詩在此草中逆數第叁。「無題」詩爲逆數第貳。據此推之，河東君於崇禎十一年季秋，曾遊杭州也。「無題」一詩，與「柳如是校書過訪」詩連接，此詩中又藏有「柳是」二字，則爲河東君而作，可確定無疑。或者原題亦非如此，今題殆復爲後來然明所諱改耶？</p>

  <p class="bodytext">復次，然明「無題」詩不僅藏有河東君姓名，頗疑此詩中尚有河東君之本事。其第貳聯，自指戊寅草中男洛神賦而言，無待詳證。其第壹聯上句，恐指河東君湖上草「清明行」而言，蓋蘇蕙迴文錦字，乃贈竇滔之作品（見晉書玖陸竇滔妻蘇氏傳。可參文苑英華捌叁肆及全唐文玖柒武則天「蘇氏織錦迴文記」，馮應榴蘇文忠公詩合注貳壹「次韻回文三首」及所附江南本織錦圖上回文三首題下注。并阮閎休閲詩話總龜後集肆壹歌詠門引東觀餘論及侍兒小名録等。）「清明行」末二句云：「盤螭玉燕不可寄，空有鴛鴦棄路旁。」亦與若蘭回文錦字同意，并用玉茗堂紫釵記之旨，餘詳後論「清明行」節。「無題」詩第壹聯下句，殆用楊景山「榆柳芳辰火」句。（見全唐詩第伍函楊巨源「清明日后土祠送田徹」五律。）故「芳辰」二字實謂「清明日」與其他泛指者，如東山詶和集貳牧齋「二月十二春分日横山晚歸作」末句「與君遥夜共芳辰」之「芳辰」不同。錢詩此題之「芳辰」，與「佳辰」「良辰」同意。（可參同書同卷河東君和詩「安歌吾欲撰良辰」句。）至若石頭記第陸叁回「壽怡紅羣芳開夜宴」中妙玉祝寶玉生日紙帖云：「檻外人妙玉恭肅遥叩芳辰。」其以「芳辰」爲生日之别稱，未知所出。豈櫳翠主人亦目怡紅公子爲羣芳之一芳耶？呵呵！</p>

  <p class="bodytext">戊寅草中諸作品，詩餘及賦兩類，前皆已論證。詩則以其篇什較衆，語意亦多晦澀，已擇其重要者，考釋之矣。兹再就前所未及，而較有關者，略論述之於下。</p>

  <p class="bodytext">戊寅草詩最後四題五首，觀其題目及詩語，皆與秋季有關，即崇禎十一年戊寅河東君在西湖所賦，而董理刊刻此稿之人，取以附録於詩一類之後者也。</p>

  <p class="bodytext">「答汪然明」云：</p>

  <p class="bodytext-fs-only-np">微雰獨領更幽姿。袖裏琅玕今尚持。天下清暉言仲舉，平原高會有當時。因思木影蒼林直，爲覺西泠繡羽遲。便曉故園星劍在，蘭臯秋荻已荒靡。</p>

  <p class="bodytext">寅恪案，前已論述春星堂集叁遊草中有七律二首，即「柳如是校書過訪」及「無題」兩詩，皆爲河東君而作者。河東君此詩疑是答汪氏第壹詩，而汪氏「無題」一詩，則又答河東君此詩者也。河東君此詩乃牧齋所謂「語特莊雅」者，（見東山詶和集壹牧齋第壹次答河東君詩題。）斯亦河東君初次與人詶和，自高身分之常例，殊不足爲異。但「因思木影蒼林直，爲覺西泠繡羽遲」一聯，上句謂素仰然明尚俠之高風，下句謂不以己身訪謁汪氏過遲爲嫌。語意亦頗平常，豈料然明再答以「無題」一詩，中有「老奴愧我非温嶠，美女疑君是洛神」一聯，含有調戲之意，已覺可笑。至後來然明刊集時，改易此詩之原題爲「無題」，以免牧齋之嫌妬，更覺可笑矣。</p>

  <p class="bodytext">「九日作」云：</p>

  <p class="bodytext-fs-only-np">離離鶴渚常悲此，因逈（？）含霞夕樹平。不有霸陵横意氣，何人戲馬閲高清。崚風落葉翻翔婉，菊影東籬欲孌縈。寂寞文園事（？）屢至，海雲秋日正相明。</p>

  <p class="bodytext">寅恪案，前引黄石齋「大滌山記」，知臥子於崇禎十一年戊寅九月九日實在大滌山。今據此詩知河東君是日適在西湖也。兩地違隔，倍深思舊之情，故此詩末二句及之。「文園」自是以司馬相如指臥子。「事」字疑是「書」字之譌。然則此時河東君當屢得臥子手書，其中或亦論及刊刻戊寅草事耶？「秋盡晚眺」二首云：</p>

  <p class="bodytext-fs-first-np">西巒已降青濛色，耿木澄枝亦見違。遠觀衆虚林磬淡，近聯流冥赤楓肥。相聽立鶴如深意，側儆寒花薄暮磯。爲有秋容在畫角，荒臺多是草<span alt="3D5D">㵝</span>菲。</p>

  <p class="bodytext-fs-last-np">流澌紛影入魚梁。藥徑秋巖氣已傷。天下嶙峋歸草閣，郊原深永怯牙檣。烟苞衰柳餘晴媚，日藹江籬落照黄。<span alt="3A85">㪅</span>自紅霜夜明滅，文漣丹溜總相妨。</p>

  <p class="bodytext">「詠晚菊」云：</p>

  <p class="bodytext-fs-only-np">感爾多霜氣，辭秋遂晚名。梅冰懸葉易，籬雪洒枝輕。九畹供玄客，長年見石英。誰人問摇落，自起近丹經。</p>

  <p class="bodytext">寅恪案，「九日作」詩有「菊影東籬欲孌縈」句。「秋盡晚眺」及「詠晚菊」兩題，皆以菊爲言。斯蓋河東君以陶淵明李易安自比，亦即此時以「隱」爲名之意也。細思之，河東君之身分，與陶李終不相同，雖「秋盡晚眺」第壹首「側警寒花薄暮磯」，第貳首有「烟苞衰柳餘晴媚」等語，但「寒花」指菊，既非「儗人必於其倫」之義。「衰柳」則就河東君此時之身世論，似尚不可言衰。第叁章言河東君於崇禎十二年受臥子是年「上巳行」詩「寒柳無人臨古渡」句意之啓發，遂賦金明池詠寒柳詞一闋，鄙説固不敢自信爲必然，要可與河東君此數詩共參究也。據蔣杲賜書樓所藏柳如是山水册末幀，乃河東君詶報友人爲其畫採菊長卷者。今止見影印本，作長卷者之名字甚不清晰，未易辨實。河東君題欵中有「西泠採菊長卷」之語，恐與「秋盡晚眺」第壹首「爲有秋容在畫角」句有關。蓋指友人爲其作西泠採菊長卷而言也。又觀「秋盡晚眺」第貳首「流澌紛影入魚梁」及「天下嶙峋歸草閣」之語，則河東君此時所居之處，殆一尋常之臨水客舍，與後來即崇禎十二年再遊西湖，借居「桂棟葯房」之汪然明别墅者，情况迥異，取此詩與河東君尺牘第壹首參較，汪氏好客任俠之風，可窺見一斑矣。「詠晚菊」詩「九畹供玄客，長年見石英。」一聯，或謂用離騷「余既滋蘭之九畹兮」及「夕餐秋菊之落英」。「石英」之「石」，若非「食」即「餐」之意，以音同而誤寫，則當指石上或石間之菊英而言耳。其説亦自可通。</p>

  <p class="bodytext">戊寅草中除臥子汪然明外，其他與河東君往來唱詶諸名士，如宋尚木徵璧之類，其事蹟作品，皆甚顯著，可不多述。尚有一二當時名士之可考者，則略論及之，可借此窺見河東君當日友朋交際之情况也。更有可注意者，即戊寅草作品中，絶不見有宋轅文徵輿及李舒章雯二人之姓氏名字一事。此草之絶大部分爲臥子之舊藏，其無轅文之名字，固由楊宋兩人曾有微妙之關係，臥子之删去不録，亦頗易解。至舒章則何以絶不一見其名字，其故今不易知，或者河東君崇禎八年首夏離去松江之南園南樓遷居當地之横雲山，實與舒章有關。蓋舒章家本有别墅在其處。兹不須詳考，若一檢陳忠裕全集拾屬玉堂集「雨中過李子園亭」詩題下附考證引李舒章集「張卿（南垣）行」詩「我家横山若㟝嶁，開生幸入虎頭手」，又引梅邨集張南垣傳「其所爲園，李工部之横雲」，并參第叁章論臥子「秋居雜詩」十首之七「遨遊犬子倦，賓從客兒嬌」自注「舒章招予遊横雲，予病不往」，及曹溶静惕堂詩集壹壹「李氏横山草堂歌」等，即可證知。職是之故，頗疑河東君之遷居横雲，舒章實爲地主。臥子之删去舒章名字，殆由於此耶？韓君平詩云：「吴郡陸機爲地主，錢塘蘇小是鄉親。」上句之切合舒章，固不待言，下句則可參後論「有美詩」涉及河東君自稱爲松江籍事。故河東君亦可謂舒章之鄉親矣。一笑！</p>

  <p class="bodytext">戊寅草中有「朱子莊雨中相過」七古一首，其詩頗佳，今録之於下。詩云：</p>

  <p class="bodytext-fs-only-np">朱郎才氣甚縱横，少年射策凌儀羽。（「凌儀羽」一本作「真霞舉」。）豈徒窈窕扶風姿，海内安危亦相許。朝來顧我西郊前，咫尺蛟龍暗風雨。沉沉烟霧吹鸞輈，四野虚無更相聚。君家意氣何飛揚。顧盼不語流神光。時時悵望更嘆息，歎吾出處徒淒傷。天下英雄數公等，我輩杳冥非尋常。嵩陽劍器亦難取，中條事業皆渺茫。即今見君豈可信，英思倜儻人莫當。斯時高眺難爲雄。水雲<span alt="3D73">㵳</span>落愁空濛。鴛塘蓉幕皆寂寞，神扉開闔翔輕鴻。蒼蒼幽夢墜深碧，朱郎起拔珊瑚鈎。風流已覺人所少，清新照耀誰能儔。高山大水不可見，騷人傑士真我謀。嗟哉朱郎何爲乎。吾欲乘此雲中鵠，與爾笑傲觀五湖。</p>

  <p class="bodytext">寅恪案，曹溶静惕堂詩集貳玖「送朱子莊北上赴選」七律二首，其第壹首略云：</p>

  <p class="bodytext-fs-only-np">辭家北指薊臺雲。射策恢奇海内聞。重憶先朝遺烈在，（自注：「謂其祖文恪公。」寅恪案，「文恪」乃明大學士秀水朱國祚之謚。）芝蘭今日又逢君。</p>

  <p class="bodytext">同書同卷「送朱子莊令宜春」七律二首（題下自注：「時攜廣陵姬同行。」）其第壹首有句云：</p>

  <p class="bodytext-fs-only-np">重喜明時早致身。</p>

  <p class="bodytext">同書叁「輓朱子莊」五古二首，其第貳首略云：</p>

  <p class="bodytext-fs-only-np">並轡越承明，直入邯鄲市。挾瑟燕姬牀，容貌若桃李。惜哉青春姿，獨處重帷裏。服藥媚紅顔，終爲悦己死。</p>

  <p class="bodytext">今檢道光修宜春縣志秩官門明知縣欄載：</p>

  <p class="bodytext-fs-first-np">朱茂暻。秀水人。進士。崇禎十三年任。</p>

  <p class="bodytext-fs-last-np">吴道昌。貴州人。舉人。十七年任。</p>

  <p class="bodytext">同書貳貳名宦門明朱茂暻傳略云：</p>

  <p class="bodytext-fs-only-np">朱茂暻字子莊，秀水人。崇禎十四年令宜春。（寅恪案，表作「十三年」，傳作「十四年」，相差一歲。疑傳有誤，當從表爲是。）精勤蒞治，剔奸戢豪。性喜延攬，與諸生課文品題，竟日無倦色。</p>

  <p class="bodytext">又陳臥子評選皇明經世文編中，宋徵璧所撰凡例亦列有檇李朱子莊茂暻之名。可知朱子莊乃一年少貌美，豪氣縱横之風流世冑。柳曹兩詩所言頗多符合。故河東君詩題之朱子莊，即是此人無疑。但須注意者，同時别有一朱子莊，名容重，明之宗室寧獻王九世孫。事蹟見張庚國朝畫徵録上「八大山人」條所附及陳田明詩紀事甲貳下。讀戊寅草者，不可誤認也。</p>

  <p class="bodytext">戊寅草「送曹鑒躬奉□使之楚藩」七律二首云：</p>

  <p class="bodytext-fs-first-np">紛紛玄意領羣姿。寂寞遥聞向楚時。文學方須重鄴下，乘傳今更屬龍池。澄江歷亂吴雲没，洛浦臯烟帝子悲。不是君才多壯敏，三湘形勢有誰知。</p>

  <p class="bodytext-fs-last-np">揚舲歷歷大江陰。極目湘南才子臨。楚水月明人澹黯，吴川楓動玉蕭森。因看淮幕風雲壯，未覺襄鄖烽火深。顧吾相逢增意氣，（寅恪案，「吾」字爲虞韻平聲。此處應讀仄聲，方協聲律。檢嘉慶修松江府志肆伍選舉表舉人欄崇禎三年庚午「李待問」下注「字存吾」。可爲松江土語「吾」「我」同讀仄聲之一旁證也。）如今無事只遥吟。</p>

  <p class="bodytext">王士禎思舊録貳曹溶小傳（可參浙江通志壹柒玖文苑貳及光緒修嘉興府志伍貳曹氏本傳。）云：</p>

  <p class="bodytext-fs-only-np">溶字鑒躬，號秋岳，别號金陀老圃。浙江秀水人。崇禎［十年］丁丑進士。</p>

  <p class="bodytext">國榷卷首之一「各藩」欄「楚王」條末載：</p>

  <p class="bodytext-fs-only-np">武岡王顯槐。宣化王華壁。</p>

  <p class="bodytext">曹溶静惕堂詩集貳玖「入楚」七律云：</p>

  <p class="bodytext-fs-only-np">中朝翼軫動文墟。楚國名山入詔書。樓上鶴聲迴四牡，湘南秋色老三閭。搴流蘅蕙王孫宅，遶地雲霞使者車。無俟祝融攀禹蹟，章臺夢澤總悲歔。</p>

  <p class="bodytext">寅恪案，秋岳與河東君兩人之詩，其中相符合者頗多，曹氏此次入楚封藩，或封宣化王華壁，或封武岡王顯槐嗣子華增。依柳曹詩「湘南」之語，則封武岡王之可能較大。此問題頗複雜，今難詳確考證。（可參明史壹壹陸楚昭王楨傳并皇明經世文編肆伍肆郭文毅［正域］集「直陳楚藩行勘始末疏」及同書肆伍捌孫宗伯［慎行］集「題爲恭承恩詔謹條鈐束楚宗事」等。）但奉使封藩，必在鑒躬中式進士登朝以後，始有可能。然則河東君此題乃崇禎十年丁丑，或更後之時間，遥聞秋岳奉使，遂有是作。此二律在戊寅草列於「曉發舟至武塘」前第柒題。「曉發舟至武塘」一題，乃崇禎九年丙子秋深所賦，詳見後論。由是言之，戊寅草中諸詩排列，亦不盡依時間先後，斯可爲一例證也。</p>

  <p class="bodytext">戊寅草中更有一可注意之詩，即「贈友人」七古一首。此詩以前後排列推之，當作於崇禎七年甲戌。兹迻録此詩並論證之於下。</p>

  <p class="bodytext">「贈友人」云：</p>

  <p class="bodytext-fs-only-np">霏微雜霧吹在野。朗月清靈飛不下。流觴曲沼層波青，金塘白苧蒼涼夜。矜嚴之氣通英詞。神鋒高湧濤聲時。與君突兀論情愫，四座靚默皆凝思。君言磊落無尋常，顧盼縱横人不知。當年頗是英雄才，至今猛氣猶如斯。我聞起舞更嘆息，江湖之色皆奔馳。即今天下多紛紛，天子非常待顔駟。丈夫會遇詎易能，長戈大戟非難爲。一朝拔起若龍驤，身師（帥？）幽并扶風兒。大羽插腰箭在手，功高躍馬稱精奇。偶然蠖落在榛莽，亦當結客長楊湄。（揚眉？）甘泉五柞馬雖下，藍田柳市人多推。千秋以是垂令名，四海因之争心期。嗟哉鳳凰今滿野，有時不識如山<span alt="2A181">𪆁</span>。君家北海饒異略，屠肆知爲非常姿。一旦匿之心膽絶，三年天下無猜疑。君今負義亦如此，得非石室山人無。攬（覽？）君蕭壯徒扼腕，城頭擊鼓烏夜呼。偉人豪士不易得，偉人豪士不易得，得之何患非吾徒。</p>

  <p class="bodytext">寅恪案，此「友人」不顯著其姓名，果爲何人耶？詩云：「君家北海饒異略。」檢後漢書列傳伍肆趙岐傳略云：</p>

  <p class="bodytext-fs-only-np">岐遂逃難四方，自匿姓名，賣餅北海市中。時安丘孫嵩年二十餘，遊市見岐，察非常人。停車呼與共載。岐懼失色。嵩乃下帷，令騎屏行人，密問岐曰，視子非賣餅者。又相問而色動，不有重怨，即亡命乎？我北海孫賓石，闔門百口，埶能相濟。岐素聞嵩名，即以實吿之，遂以俱歸。藏岐複壁中數年。因赦乃出。</p>

  <p class="bodytext">可知此友人之姓氏爲孫也。又檢陳忠裕全集壹貳三子詩藳「贈孫克咸」七古，題下附考證引王士禎「肄雅堂詩集序」（參陳田明詩紀事辛籤陸「孫臨」條。）云：</p>

  <p class="bodytext-fs-only-np">孫先生諱臨，字克咸，更字武公。少司馬晉季弟。少讀書任俠，與里中方密之周農父錢飲光齊名。所爲歌詩古文詞，流傳大江南北。崇禎末，流賊蹂楚豫，闌入蘄黄英蓼間，皆爲戰場。皖當其衝。先生渡江走金陵，益散家財，結納奇材劍客，與雲間陳大樽夏瑗公徐復菴三君厚善。大樽贈先生詩曰，孫郎磊落天下才云云。著其事也。</p>

  <p class="bodytext">及陳臥子先生安雅堂稿壹肆書牘類「答方密之［以智］」云：</p>

  <p class="bodytext-fs-only-np">足下與李子［舒章］孫子［克咸］周子［勒卣］輩皆落落，惟弟幸通籍末。</p>

  <p class="bodytext">復證以河東君及臥子詩并阮亭序所言任俠尚武之事，則此孫姓友人，恐非克咸莫屬。又戊寅草中有「劍術行」一篇，神釋堂詩話極稱賞之。今録其詩於下，并可參陳忠裕全集拾屬玉堂集「劍術行」。依陳詩題下案語，以爲或是贈方密之之作。鄙意楊陳兩詩題目既同，時間相近，不知是否俱爲贈孫氏之作。或由孫氏轉致密之，亦未可知。姑存此疑案，以待參究。戊寅草「劍術行」云：</p>

  <p class="bodytext-fs-only-np">西山狐鳥何縱横。荒陂白日啼鼯鼪。偶逢意氣蒼茫客，鬚眉慘淡堅層冰。手無風雲但悍疾，挾我雙騎西南行。未聞馬上言龍驤，已見門前懸弓戟。拂衣欲走青珊瑚，澒洞不言言劍術。須臾樹杪雷電生。玄猿赤豹侵空冥。寒鋒倒景不可識，陰崖落木風悲吟。（「吟」一作「鳴」。）吁嗟變化須異人，時危劍器摧石骨。我徒壯氣滿天下，廣陵白髮心惻惻。視此草堂何爲者，雄才大略惟愁疾。况看舉袖星辰移。海童江妾來遲遲。傑如雄虺射嬰茀，矯如脅鵠離雲倪。萃如列精俯大壑，翁（翳？）如疋練從文貍。奇鶬孤鶚眼前是，陰雲老鶴徒爾爲。丈夫虎步兼學道，一朝或與神靈隨。獨我忼愾懷此意，對之硉矹將安之。</p>

  <p class="bodytext">復次，河東君「贈友人」詩之「友人」，果爲孫克咸者，則孫氏尚有與葛嫩一重公案。余懷板橋雜記述之頗詳，因附録之。且因澹心此條涉及楊龍友事。而龍友節義文藝，皆可流傳。今日因孔尚任桃花扇傳奇，於龍友爲人，頗多誣詆，遂致論人論世，皆乖史實。兹以其與臥子輩及松江有關，故余氏所記，涉及龍友者，亦不删略，庶其可杜淺識悠悠之口云爾。</p>

  <p class="bodytext">余澹心懷板橋雜記中麗品門「葛嫩」條云：</p>

  <p class="bodytext-fs-only-np">葛嫩字蕋芳。余與桐城孫克咸交最善。克咸名臨，負文武才略。倚馬千言立就，能開五石弓，善左右射。短小精悍，自號飛將軍。欲投筆磨盾，封狼居胥。又别字武公。然好狹邪遊，縱酒高歌，其天性也。先昵朱市妓王月，月爲勢家奪去，抑鬱不自聊。與余閒坐李十娘家。十娘盛稱葛嫩才藝無雙，即往訪之。闌入臥室，值嫩梳頭，長髮委地，雙腕如藕，面色微黄，眉如遠山，瞳人點漆。教請坐。克咸曰，此温柔鄉也。吾老是鄉矣。是夕定情，一月不出。後竟納之閒房。甲申之變，移家雲間，間道入閩，授監中丞楊文聰事。兵敗被執，并縛嫩，主將欲犯之。嫩大駡，嚼舌碎，含血噀其面。將手刃之。克咸見嫩抗節死，乃大笑曰，孫三今日登仙矣。亦被殺。中丞父子三人同日殉難。</p>

  <p class="bodytext">崇禎十二年十三年間，河東君之踪跡，更可於汪然明所刊河東君湖上草及尺牘兩書中，得其梗概。今北京中國科學院藏柳如是湖上草並尺牘鈔本後附載：</p>

  <p class="bodytext-kt-first-np">汪然明以柳如是尺牘并湖上草見貽，口占二絶。</p>

  <p class="bodytext-fs-np">汪郎元是有情癡。一卷投來湖上詩。脱盡紅閨脂粉氣，吟成先弔岳王祠。</p>

  <p class="bodytext-fs-np">謫來天上好居樓。詞翰堪當女狀頭。三十一篇新尺牘，篇篇藴藉更風流。</p>

  <p class="bodytext-kt-np">甲申冬日仙山漁人林雲鳳題於檇李歸舟。（寅恪案，佚叢甲集牧齋集外詩附柳如是詩載南祴跋語，稱孫龍尾鈔本。卷尾有「武陵漁人」一跋，并附此跋。但「武陵漁人」與此「仙山漁人」即林雲鳳者，當非一人。）</p>

  <p class="bodytext-kt-last-np">右二種原本藏城南徐子晉家。</p>

  <p class="bodytext">寅恪案，此爲汪然明刊行河東君湖上草及尺牘之確證。瞿氏鐵琴銅劍樓所藏。雖湖上草與尺牘合爲一册，但無此附録，當是後來傳鈔所删遺也。此兩書中，尺牘一種實爲最有價值之史料。惜鈔本多脱誤，不易通解之處頗不少。杭州高氏藏有明刻本湖上草及與汪然明尺牘。寅恪未得親見。聞上有「曾在舊山樓」印，然則此本乃虞山趙次侯宗建家舊物也。（參葉昌熾藏書紀事詩柒。）據云，湖上草爲寫刻，尺牘則宋體字，但皆有譌誤脱漏之處。故間接轉託校讐外，仍依諸鈔本，並參王秀琴女士胡文楷君編選「歷代名媛書簡」本迻録，略附鄙見，爲之斠補。兹僅能擇其資考證饒趣味者，論釋之。至湖上草諸詩，原文具在，讀者可自得之，不必多論。其有關考證者，亦於詮釋尺牘及他處言及之，不復重贅。惟綴數語並擇録最佳之作數首，俾見河東君當日行踪交遊之一二而已。</p>

  <p class="bodytext">關於林氏事蹟，同治修蘇州府志捌柒長洲林雲鳳傳，引徐晟存友札小引云：</p>

  <p class="bodytext-fs-only-np">啓禎間以詩名吴中。其詩穩順聲勢，格在中晚間，不爲一時鍾譚所移。年八十餘卒。</p>

  <p class="bodytext">又初學集拾崇禎詩集陸「乙亥中秋吴門林若撫胡白叔二詩人引祥琴之禮，勸破詩戒，次若撫來韻四首」，東山詶和集貳牧翁「六月七日迎河東君於雲間，喜而有述」四首中，第壹第貳第叁首後，附有林雲鳳若撫和章。有學集貳秋槐詩支集「讌新樂小侯於燕譽堂。林若撫徐存永陳開仲諸詞人並集」詩。同書錢遵王注本伍絳雲餘燼集下「林若撫挽詞」。列朝詩集丁壹叁唐時升詩中，「詠雁字」二十四首序云：</p>

  <p class="bodytext-fs-only-np">郡人林若撫所賦「雁字」十首，諷詠久之，清婉流麗，姿態横生，飄飄有凌雲之思。</p>

  <p class="bodytext">明詩綜柒壹選録林雲鳳詩三首，并附録詩話一則。徐釚本事詩柒選林氏「鞋盃行」，「虎邱宴集觀女郎蹴踘行」，「陰澄湖舟中觀衆女郎沐髮歌」及「陳保御席上賦得相逢行，贈白小姬」等四首。吴偉業梅村家藏藳柒「梅花菴話雨，同林若撫聯句」。毛晉和友人詩卷内有林氏「酒蕈」詩及子晉所作「丁亥六月望日若撫七十初度」詩。程嘉燧耦耕堂存稿詩中載「山莊逢林若撫話舊次韻」及「汎湖和林若撫韻」。黃宗羲思舊録「林雲鳳」條，均可供參考。</p>

  <p class="bodytext">河東君與汪然明尺牘共爲三十一通。觀林雲鳳「三十一篇新尺牘」之句，可以爲證。王秀琴女士胡文楷君編選歷代名媛書簡肆柳是致汪然明書共三十通，即鈔自瞿氏所藏者，蓋誤合第捌第玖兩簡爲一通也。其後又載柳是寄錢牧齋書一篇，下注云：「清代名人情書。」柳是此書最初由來，尚未能考知。但觀其内容，事實乖謬可笑，且詞旨鄙俗，讀之令人作嘔，必是僞撰無疑。今竟與致汪然明尺牘共列選中，何厚誣河東君之甚？此不得不爲之辨明者也。</p>

  <p class="bodytext">兹先論河東君致汪然明尺牘最後一簡，即第叁壹通。以其關涉汪氏刻行此書之年月故也。其文云：</p>

  <p class="bodytext-fs-only-np">尺素之至，甚感相存。知虞山别後，已過夷門，延津之合，豈漫然耶？此翁氣誼，誠如來教。重以盛心，引眎明愷。顧慚菲薄，何以自竭。惟有什襲斯言，與懷俱永耳。武夷之遊，聞在旦夕，雜佩之義，於心闕然。當俟越槖云歸，或相賀于虞山也。應答小言，已分嗤棄，何悟見賞通人，使之成帙。非先生意深，應不及此。特有遠投，更須數本，得飛槳見貽，爲感！非渺諸惠，謝謝。四箑草完，不盡。</p>

  <p class="bodytext">寅恪案，汪氏春星堂詩集肆閩遊詩紀第壹題爲「暮春辭家閩遊」。又此集首載崇禎辛巳中秋閩漳王志道所撰序云：</p>

  <p class="bodytext-fs-only-np">其少也，嘗散千金以濟遊客，客遂俠之。</p>

  <p class="bodytext">故知書中所謂「武夷之遊」即指然明赴閩訪林天素之行。此行開始於崇禎十四年辛巳暮春。河東君既言「聞在旦夕」，則河東君復此書時，恐即在是年三月間也。所可笑者，然明此行本專爲訪覓林天素，但天素終未能與之偕歸西湖。河東君「當俟越槖云歸，或相賀于虞山」之言，蓋有雙關之意。一爲然明自閩返時，己身或已歸虞山錢氏。二爲然明或與天素同至虞山，故可相賀。詞旨殊爲微妙。惜然明此行空勞往返，是其「天福」即豔福，（見第叁章論牧齋「採花釀酒歌」。）遠不及牧齋也。後來李笠翁漁作「意中緣」劇曲，以楊雲友配董玄宰，林天素配陳眉公。遊戲之筆，殊有深意。（陳文述蘭因集下載汪端「翁大人重修西湖三女士墓詩」之三「輕薄姻緣説意中」句下自注云：「李笠翁撰意中緣，以雲友配董香光，謬論也。」寅恪案，自然好學齋主人混合文學想像與歷史事實爲一事，未免過泥矣。）然不及柳如是配錢牧齋，林天素配汪然明，更爲理想之因緣。此點笠翁亦未嘗不知，不過當時尚有避忌，不便公然形諸楮墨。其中間有關涉然明者，則以「江懷一」或「江秋明」之假名代之，實不得已也。（寅恪案，春星堂集伍夢香樓集中載有李漁次韻然明詩七絶四首，但今檢笠翁集中與然明有關之詩詞，惟卷伍「元宵無月，次汪然明封翁韻，時座有紅粧」五律一首及卷陸「清明日汪然明封翁招飲湖上，座皆名士，兼列紅粧」七律一首。其第貳句云：「園在西陵不繫舟。」自注云：「舟名不繫園。」又卷捌行香子詞一闋題爲「汪然明封翁索題王修微遺照」等。至汪氏夢香樓集附載之詩，則未見也。又牧齋外集貳伍有順治十八年辛丑夏日所作「李笠翁傳奇戲題」一篇，可供參證。若曲海提要貳壹「意中緣」條所考，則頗疎略，殊不足取也。）笠翁此書請黄媛介作序，蓋以皆令與戲中女主人類似之故。黄序自寫其身世之感，辭旨頗佳。此書卷上復載「禾中女史（卷下作「閨史」）批評」之語。媛介爲嘉興籍。「禾中女史」或「閨史」，自是皆令。其第捌齣「先訂」中，林天素答董思白謂：「真正才子也。不必定以姿貌見長。」批云：「此至論也。非千古第一佳人口中説不出。」及第貳壹齣「捲簾」中，述求畫人流言謂有男子於簾内代筆，欲捲簾面試。批云：「余少年時，亦受此謗。然堅持不動，彼亦無奈我何。只此一節，稍勝雲友。索書畫者，頗能諒之。」皆有關媛介身世之感者，至「捲簾」一批，則頗爲可笑。夫慧林之容貌姿致，雖不及顧媚陳沅，然必遠勝「阿承醜女」，（寅恪案，吴偉業梅村詩話「黄媛介」條云：「媛介和余［題鴛湖閨詠四首］詩。此詩出後，屬和者衆。妝點閨閣，過於綺靡。黄觀只［濤］獨爲詩非之。以爲媛介德勝於貌，有阿承醜女之名，何得言過其實？此言最爲雅正云。」）不妨任人飽看。皆令何可持閨門禮法以自矜尚，而傲視雲道人耶？評語中更有可注意者，即「捲簾」齣中，述楊雲友欲爲黄天監捐官事。批云：「因妻得官，乃雲友良人之實事。杭人無不知之。」則爲輯雲道人逸事者所不及知。故特標出之，以供後來爲「林下風」作傳者之參考。</p>

  <p class="bodytext">更有可怪者，徐樹敏錢岳選衆香詞書集族里雲隊有成岫詞三闋。其小傳略云：</p>

  <p class="bodytext-fs-only-np">成岫字雲友。錢塘人。性愛雲間董宗伯書法畫意，臨摹多年。每一着筆，即可亂真。今膴<span alt="2338A">𣎊</span>而失蒼勁者，皆雲友作也。年二十二，尚未有偶。戊子春，董宗伯留湖上，見雲友所倣書畫甚夥，自不能辨。後得徵士汪然明言其詳，即爲蹇修，遂結褵於不繫園。雲友歸董之後，琴瑟静御，俱譜入意中緣傳奇。有慧香集。</p>

  <p class="bodytext">寅恪案，徐錢所據不知何書。今止就所述兩事言之，即見其妄。一董其昌爲萬曆十六年戊子舉人，十七年己丑進士。（見嘉慶修松江府志伍肆董其昌傳及同書肆伍選舉表明舉人，萬曆十六年戊子科條。）在此以前，玄宰聲名尚未甚盛，書畫亦何能爲人摹倣如此之多。二爲汪然明造不繫園湖舫，在天啓三年癸亥，（見春星堂集壹不繫園集汪氏自記。）上距萬曆戊子爲三十五年。董成二人豈得預先於尚未造成之舟中結褵？謬誤殊甚。此殆後人讀芥子園意中緣劇曲，不解所述玄宰與雲友之關係，乃笠翁遊戲之筆，竟信爲實有其事。可謂天下之笨伯矣。聊附於此，以博一笑！</p>

  <p class="bodytext">又河東君書中「虞山别後，已過夷門」者，「虞山」指牧齋言，「夷門」指然明言。此處「虞山」「夷門」皆借地以指人，乃當時文字所習用。其所以用大梁之「夷門」以指然明者，蓋以魏之信陵君比之。湖上草河東君「贈汪然明」詩有「論到信陵還太息」及與汪然明尺牘第叁通有「先生之俠」等句，可與春星堂詩集肆閩遊詩紀王志道序稱然明「散千金濟遊客，人遂俠之」，同書伍遺稿（原注：「又名松溪集」）「壬辰初冬游嘉禾，飢寒之客雲集，遂售田二十一畝分應之。臘月得次兒信，差足自慰。因述禾中感遇，補詩八章」其二云：</p>

  <p class="bodytext-fs-only-np">蕭條歲暮動行旌。猶集南宫感送迎。（自注：「南宫祠在嘉興南門内。」）時俗不堪談雅道，新詩偏喜見多情。但看此日趨炎熱，有愧當年負宿名。莫問胸中懷磈磊，鍊師提酒向予傾。（自注：「余别南宫［祠］楊世功袖黄皆令詩箑云，誰識君家唯仗俠，空囊猶解向人傾。時鍊師曹朗元攜酒餞别，感賦，次皆令韻。」）</p>

  <p class="bodytext">及同書叁西湖韻事「重修水仙廟記」云：</p>

  <p class="bodytext-fs-only-np">二三女校書焚香擘箋，以詩畫映帶左右，而余以黄衫人傲睨其間。（寅恪案，此處「黄衫」二字，雖與「布衣」同意，但上文有「二三女校書」之語，則然明實暗以「黄衫客」自居也。）</p>

  <p class="bodytext">并林天素「柳如是尺牘小引」目然明爲「黄衫豪客」等詩文相印證。非謂牧齋於鴛湖别河東君後，遂至開封也。據此頗疑牧齋於崇禎十四年二月在杭州，或與然明會見，在杭盤桓遊賞之後，二月末即往遊黄山。三月廿四日過釣臺，復經杭州嘉興返常熟。（見初學集壹玖東山詩集貳「過釣臺有感」，列朝詩集丁壹叁上程孟陽「次牧齋題壁」詩及陳忠裕全集壹肆三子詩稿「孟夏一日禾城遇錢宗伯，夜談時事」五律等。）檢春星堂集肆「閩遊詩紀」有「夏前一日至閩浙分疆」七律。據鄭氏近世中西史日表崇禎十四年辛巳三月廿六日立夏。綜合錢汪兩氏遊踪之時日先後推計，則然明作書致河東君時，牧齋尚未由黄山返西湖，可斷言矣。若牧齋遊黄山前，得遇然明於杭州之假定，果爲事實，則牧齋必請然明力爲勸説河東君，而然明亦欲在未赴閩之前，了此一重公案也。顧云美「河東君傳」云：「君至湖上，遂别去，宗伯使客搆之乃出。」此客爲何人，雖不能確知，然必非然明。因是時然明已赴閩，不能負此使命。其人既非然明，而又能往松江説河東君者，則恐不外然明之摯友如馮雲將之流。（見下論尺牘第叁拾通。）錢柳因緣之完成，然明爲最有力之人，顧氏作傳時，距然明之卒，固已甚久，（然明卒於清順治十二年乙未七月。見有學集叁貳汪然明墓誌銘。）至若馮雲將，則其卒年未能考知。據有學集伍絳雲餘燼集下有「壽馮雲將八十」詩二首，爲順治十一年甲午所作。又牧齋尺牘上「與宋玉叔書」言雲將年八十七。（見下論尺牘第叁拾通。）爲順治十八年辛丑所作。下數至康熙三年甲辰，即河東君之卒年，雲將若尚存者，其年爲九十歲。云美作傳，當又在其後，雲將恐無此老壽，諒已先卒。顧氏猶不顯著其姓名，殊未知何故。徐樹敏錢岳所選之衆香詞書集樂隊柳是傳，其中所言，不盡翔實，但謂：「虞山見而異之，得汪然明言其詳。」則甚符合當時真相也。</p>

  <p class="bodytext">河東君尺牘首載三山林雪天素書於翠雨閣之小引。詞旨佳妙，特全録之。其文云：</p>

  <p class="bodytext-fs-only-np">余昔寄跡西湖，（寅恪案，林天素之遊西湖，當在天啓元年辛酉。不久即歸閩。此據春星堂詩集叁夢草董其昌題詞，然明自撰「幽窗紀夢」詩并序，及詩後所附陳繼儒「紀夢歌跋」等所推定。但春星堂詩集貳「湖上逢方若淵，同訪林天素」詩，列在天啓三年「癸亥元日喜晴」詩之後，則恐是後來誤排耳。兹以限於討論範圍，可不詳辨。）每見然明拾翠芳堤，偎紅畫舫，徜徉山水間，儼然黄衫豪客。時唱和有女史纖郎，（寅恪案，「女史纖郎」當指王修微而言。詳見下論尺牘第貳伍通。觀春星堂詩集伍遺稿「次兒請假歸省，感懷述事」八首之四「猶喜譚詩遇女郎」句，自注云：「昔逢王［修微］楊［雲友］林［天素］梁［喻微］諸女史。今遇吴巖子，［卞］玄文，黄皆令，王端淑諸閨閣」之語。梁女史疑是梁喻微。見春星堂詩集貳綺詠「秋日湖上逢燕姬梁喻微。初冬寄懷」七絶七首及「湖上送梁喻微之廣陵」七絶一首。至於同書肆閩遊詩紀「梁夷素女史畫西湖六橋景。余攜遊三山，孫鳳林學憲見而愛之。余因題三絶以贈」七絶三首之梁夷素乃梁孟昭。孟昭本末載記頗詳。但陳文述西泠閨詠玖「武林詠梁夷素」詩序略云：「夷素名孟昭，武林女子。茅鹿門孫修譔見滄子九成婦。著墨繡軒詩，善畫。陳眉公比之天女花雲孫錦，非人間所易得。」寅恪以爲胡文楷君歷代婦女著作考陸引王端淑名媛詩緯梁孟昭條，并吴振棫杭郡詩續輯肆壹，阮元兩浙輶軒録肆拾中有梁孟昭詩。梁孟昭字夷素，著有墨繡軒集。乃茅瓚孫九仍室。孟昭弟次辰復有文名。與雲伯所言大抵相同，惟雲伯以九成爲見滄即瓚之子，又「九仍」作「九成」，有所牽混耳。餘可參胡書陸梁孟昭條引王士禄宫閨氏籍藝文考略，姜紹書無聲詩史柒，湯漱玉玉臺畫史叁，李濬之清畫家詩史癸集上及施淑儀清代閨閣詩人徵略壹等。兹有一問題，即依據汪詩自注，「女史」與「閨閣」之界説，明白如此，「纖郎」之稱「女史」，固自應爾。若梁孟昭，何以亦稱「女史」？豈「女史」「閨閣」并舉，與單獨稱「女史」，其定義有所不同耶？俟考。又第叁章論陳臥子滿庭芳詞，引湯漱玉玉臺畫史，載黄媛介畫扇，鈐朱文「閨秀」印，亦足資旁證。至李笠翁意中緣劇本所載黄皆令評語，其卷上作「禾中女史」，卷下則改爲「禾中閨史」，當是笠翁先用「女史」之稱，後始悟其不妥，故又改爲「閨史」。李氏初以皆令爲「禾中女史」者，蓋與徐釚本事詩「王士禎」條所載王漁洋題黄皆令扇詩，目媛介爲「秋孃」，正復相類也。關於皆令之身分問題，俟後論之。今見神州國光社影印海虞邵氏家藏柳如是花鳥着色絹本，其署欵爲「如是女史柳是作於絳雲樓」。若河東君適牧齋後，居絳雲樓時，尚自稱「女史」，似有未便，殊爲可疑。此殆第叁章論河東君書法，引翁同龢瓶廬詩稿柒「漫題河東君畫」所謂「題尤不倫」者。假使此畫是贋品，則固不能依據之以討論此問題也。其他可參下文論「纖郎」節。）人多豔之。再十年，余歸三山，（寅恪案，春星堂詩集肆閩遊詩紀有「福州訪林天素，知已移居建甯，賦懷十首」之題。董其昌容臺集詩集貳「贈林天素」詩云：「鑄得干將劍，遥呈劍客看。」又同集肆「題林天素畫」云：「鑄得干將呈劍客。」皆用晉書叁陸張華傳，延平津合劍之典，當因天素爲福建人之故。但天素移居建甯，或與延平有關，今未能詳知。董集乃清代禁書，世不多見，兹附記於此，以備參證。）然明寄眎畫卷，知西泠結伴，有畫中人楊雲友，人多妬之。今復出懷中一瓣香，以柳如是尺牘寄余索敍。琅琅數千言，豔過六朝，情深班蔡，人多奇之。然明神情不倦，處禪室以致散花，行江臯而逢解珮。再十年，繼三詩畫史而出者，又不知爲何人？總添入西湖一段佳話。余且幸附名千載云。</p>

  <p class="bodytext">然則然明之刊此尺牘，實在崇禎十四年暮春以前。故先由杭州寄示林天素索敍。其第叁拾通乃河東君於崇禎十三年庚辰在牧齋家時所寄者。（詳見下文。）今第叁壹通云：「應接小言，使之成帙。特有遠投，更須數本。」則是然明於未赴閩前，已將成帙之刻本，寄與河東君。否則河東君不能更向然明索取數本也。由此觀之，然明初刻之尺牘，實止於崇禎十三年末，其數共爲三十通。此第叁壹通，乃河東君於崇禎十四年暮春以後所寄者，汪氏遂取此簡附於前所刻三十通之後。以意揣測，此附刻之時間，當在然明於崇禎十五年壬午夏間，自閩返杭後所爲。其時距河東君與牧齋結褵不久。此簡有「此翁氣誼，誠如來教。重以盛心，引眎明愷。顧慚菲薄，何以自竭。惟有什襲斯言，與懷俱永耳」之語，可知然明原函，必多代牧翁勸説之辭。今好事既成，故取河東君允答之札，附於其後，不僅以之作跋可以結束一段因緣。且用以慶賀己身介紹此段美滿因緣之成功也。然明用意殊深妙矣。</p>

  <p class="bodytext">復次，袁思亮君題高野侯藏河東君與汪然明尺牘及湖上草念奴嬌詞後附記云：</p>

  <p class="bodytext-fs-only-np">柳如是與汪然明尺牘及湖上草各一卷。如是歸錢牧齋後，然明刊之，以數十册寄牧齋，牧齋拉雜摧燒之，並求其板燬焉。</p>

  <p class="bodytext">今觀第叁壹通及第叁拾通所云：</p>

  <p class="bodytext-fs-only-np">弟小草以來，如飄絲霧，黍谷之月，遂躡虞山，南宫主人，倒屣見知，羊公謝傅，觀兹非渺。</p>

  <p class="bodytext">皆盛稱牧齋之美，則牧齋不應因妬發怒，作斯焚琴煮鶴之舉。未識袁兄何從得此異説，惜其久歸道山，不能面詢，殊爲憾事也。</p>

  <p class="bodytext">綜觀此尺牘全部，不僅辭旨精妙，可供賞玩。其中所言，足以間接證知當日社會情狀者，亦復不少。今不能一一考釋，唯取關於河東君身世飄零之感及歸宿選擇之難者，略詮論之。其他諸端，間亦有所涉及，然非主旨所在也。他日儻有好事者，取其全文，精校而詳釋之，則非獨可以賞奇文，資談助，更或於一代史事之研治，不無稗益歟？</p>

  <p class="bodytext">尺牘第壹通云：</p>

  <p class="bodytext-fs-only-np">湖上直是武陵谿，此直是桂棟葯房矣。非先生用意之深，不止於此。感甚！感甚！寄懷之同，乃夢寐有素耳。古人云：「千里猶比隣。」殆不虚也。廿八之訂，一如台命。</p>

  <p class="bodytext">寅恪案，書中「此直是桂棟葯房」，即指崇禎十二年春間河東君遊杭州時，然明所借居之處。據東山詶和集貳牧翁「横山汪氏書樓」云：</p>

  <p class="bodytext-fs-only-np">人言此地是琴臺。小院題詩閟緑苔。妝閣正臨流水曲，鏡奩偏向遠山開。印餘屐齒生芳草，行處香塵度早梅。日暮碧雲殊有意，故應曾伴美人來。</p>

  <p class="bodytext">則此書樓必曾爲河東君所借居。當即河東君所謂「桂棟葯房」者也。牧翁此詩後，復有「二月十二春分日横山晚歸作」七律一首。結句云：</p>

  <p class="bodytext-fs-only-np">最是花朝并春半，與君遥夜共芳辰。</p>

  <p class="bodytext">詩後并附河東君和作。此和章初學集不載。或者河東君之作，辭意雖妙，然於花朝適值春分一點，未能切合，稍嫌空泛，故遂删去耶？「横山」見沈德潛等纂西湖志纂壹叁西溪勝蹟門及光緒修杭州府志貳壹山水門。（錢塘縣。）至痛史第貳壹種甲申朝事小紀中「柳如是小紀」，附有河東君所賦「横山雜作」一首。此「横山」疑是河東君所居松江横雲山之簡稱，未必即指杭州西溪名勝之「横山」。（可參與汪然明尺牘第貳捌通。）河東君此詩最初出處未詳。繹其語意如「只此時名皆足廢，寧須萬事折腰忙」等句，頗不合河東君身分，甚爲可疑。且其他諸句，亦多不可解者。此詩是否真爲河東君所作，殊不能決定也。</p>

  <p class="bodytext">尺牘第貳通云：</p>

  <p class="bodytext-fs-only-np">早來佳麗若此，又讀先生大章，覺五夜風雨淒然者，正不關風物也。覊紅恨碧，使人益不勝情耳。少頃，當成詩一首呈教。明日欲借尊舫，一向西泠兩峰。餘俱心感。</p>

  <p class="bodytext">寅恪案，河東君此札之主旨乃向然明借舫春遊。關於然明西湖遊舫一事，實爲當日社會史之重要材料。今汪氏集中詩文具在，不必詳引。僅略述梗概，并附記明末亂後汪氏遊舫之情况，聊見時代變遷，且誌盛衰興亡之感云爾。</p>

  <p class="bodytext">春星堂詩集壹載汪然明小傳云：</p>

  <p class="bodytext-fs-only-np">製畫舫於西湖。曰不繫園。（寅恪案，春星堂詩集壹「不繫園記」略云：「［天啓三年］癸亥夏仲爲雲道人築浄室，偶得木蘭一本，斵而爲舟。四越月乃成。計長六丈二尺，廣五之一。陳眉公先生題曰不繫園。佳名勝事，傳異日西湖一段佳話。」）曰隨喜庵。（寅恪案，春星堂詩集壹隨喜庵集崇禎元年花朝題詞略云：「余昔搆不繫園，有九忌十二宜之約。時騷人韻士，高僧名姝，嘯詠駢集。董玄宰宗伯顔曰隨喜庵。」）其小者，曰團瓢，曰觀葉，曰雨絲風片。</p>

  <p class="bodytext">及同書伍遺稿「自嘲并示兒輩」八章之五「畫舫無權逐浪浮」句下自注云：</p>

  <p class="bodytext-fs-only-np">余家不繫園，亂後重新，每爲差役，不能自主。</p>

  <p class="bodytext">可知然明之西湖遊舫頗多，有大小兩類。河東君所欲借者，當是團瓢觀葉或雨絲風片等之小型遊舫也。觀春星堂詩集壹不繫園集載黄汝亨代然明所作「不繫園約欵」十二宜中，名流高僧知己美人等四類人品之條，以河東君之資格，其爲「美人」，自不待言。「知己」則河東君與汪然明之情分，即就此尺牘三十一通觀之，已可概見。其第伍通略云：</p>

  <p class="bodytext-fs-only-np">嵇叔夜有言，人之相知，貴濟其天性。今以觀先生之于弟，得無其信然乎？</p>

  <p class="bodytext">及第捌通云：</p>

  <p class="bodytext-fs-only-np">嗟乎！知己之遇，古人所難。自愧渺末，何以當此？</p>

  <p class="bodytext">尤足爲例證。夫「知己」之成立，往往發生於兩方相互之關係。由此言之，然明固是河東君之知己，而謂河東君非然明之知己，亦不可也。「名流」雖指男性之士大夫言，然河東君感慨激昂，無閨房習氣。（見上引宋徵璧「秋塘曲」序。）其與諸名士往來書札，皆自稱弟。（見與汪然明尺牘。）又喜著男子服裝，（見上引顧苓「河東君傳」。）及適牧齋後，如牧齋遺事「國初録用耆舊」條略云：</p>

  <p class="bodytext-fs-only-np">河東君侍左右，好讀書，以資放誕。客有挾著述，願登龍門者，雜沓而至。錢或倦見客，即出與酬應。客當答拜者，則肩筠輿，代主人過訪於逆旅，竟日盤桓，牧翁殊不芥蒂。嘗曰，此吾高弟，亦良記室也。戲稱爲柳儒士。</p>

  <p class="bodytext">然則河東君實可與男性名流同科也。至若「高僧」一目，表面觀之，似與河東君絶無關係，但河東君在未適牧翁之前，即已研治内典。所作詩文，如與汪然明尺牘第貳柒第貳玖兩通及初訪半野堂贈牧翁詩，（見東山詶和集壹。）即是例證。牧齋有美詩云：「閉門如入道，沈醉欲逃禪。」（見東山詶和集壹。）實非虚譽之語。後來因病入道，（見有學集壹叁「病榻消寒雜詠」詩「一剪金刀繡佛前」及「鸚鵡疎窗晝語長」爲河東君入道而作二首。至河東君入道問題，俟後論之。兹不涉及。）則别爲一事。可不於此牽混論及。總而言之，河東君固不可謂之爲「高僧」，但就其平日所爲，超世俗，輕生死，兩端論之，亦未嘗不可以天竺維摩詰之月上，震旦龐居士之靈照目之。蓋與「高僧」亦相去無幾矣。故黄貞父約欵關於人品之四類，河東君一人之身，實全足以當之而無愧。汪氏平生朋好至衆，恐以一人而全具此四類之資格者，必不多有。當崇禎十二年春間，林天素已返三山，楊雲友亦埋骨西泠，至若纖郎即王修微，則又他適。然明諸遊舫，若舍河東君而不借，更將誰借耶？列朝詩集閏肆選王修微關於不繫園詩一首（春星堂詩集壹不繫園集作「寄題不繫園」。）兹附録之，以供談助。</p>

  <p class="bodytext">「汪夫人以不繫園詩見示，賦此寄之」云：</p>

  <p class="bodytext-fs-only-np">湖上選名園，何如湖上船。新花摇灼灼，初月戴娟娟。牖啓光能直，簾鈎影乍圓。春隨千嶂曉，夢借一溪烟。虚閣延清入，低欄隱幙連。何時同嘯咏，暫繫浄居前。</p>

  <p class="bodytext">寅恪案，汪錢兩氏所録，同是一詩，而其題文略異者，蓋經然明删换。牧齋所選之詩，其題當仍因舊文，惟「夫人」二字，其原文疑作「然明」二字耳。此二字之改易，殆由修微適許霞城後，有所不便之故耶？其實汪然明之夫人，雖不如劉伯玉妻段氏之興起風波，危害不繫園之津渡。但恐亦不至好事不憚煩，而寄詩與修微也。故作狡獪，欲蓋彌彰，真可笑矣。</p>

  <p class="bodytext">復次，丁氏武林掌故叢編本不繫園集補遺載蒙叟「寄題」七律二首。今檢有學集叁夏午集「留題湖舫」（自注：「舫名不繫園。」）文字悉同。其詩云：</p>

  <p class="bodytext-fs-first-np">園以舟爲世所稀。舟名不繫了無依。諸天宫殿隨身是，大地烟波瞥眼非。浄掃波心邀月駕，平鋪水面展雲衣。主人欲悟虚舟理，只在紅妝與翠微。</p>

  <p class="bodytext-fs-last-np">湖上堤邊艤櫂時。菱花鏡裏去遲遲。分將小艇迎桃葉，徧采新歌譜竹枝。楊柳風流烟草在，杜鵑春恨夕陽知。憑闌莫漫多回首，水色山光自古悲。</p>

  <p class="bodytext">寅恪案，湘刻叢睦汪氏遺書本春星堂詩集壹不繫園集删去「蒙叟」二字。當是然明裔孫簠所爲。至同書伍夢香樓集中牧翁所賦「眉史春睡歌」（寅恪案，此詩有學集未載，但牧齋外集壹有「爲汪然明題沈宛仙女史午睡圖」。作「沈」不作「張」，殊可注意。又詩中亦有數字不同，殆由輾轉傳鈔，致有歧異。又夢香樓集中女主人張宛仙步然明韻四首之二云：「風韻何如半野堂。」殊可笑。并附記於此。）下題撰人之名爲「虞山」，是否後來改易，今未見他刻，不敢決言。坊間石印狄平子葆賢平等閣藏江左三大家詩畫合璧，内有［康熙二年］癸卯三月十又二日龔芝麓鼎孳所書此題第貳首，但未明著何人所作。兹附論及之，以免他日誤會。牧翁兩詩皆佳，蓋特具興亡之感，非泛泛酬應之作也。第貳首尤妙。「楊柳風流烟草在，杜鵑春恨夕陽知」一聯，即指河東君而言。下句兼用李義山詩集壹「錦瑟」詩「望帝春心託杜鵑」句及秦少游淮海詞踏莎行「郴州旅舍」詞「杜鵑聲裏斜陽暮」句之兩出處。牧齋此詩固賦於清順治七年庚寅，實涉及河東君明崇禎十一、十二、十三等年間遊寓西湖之往事。悲今念昔，情見乎詞，而河東君哀郢沈湘之旨，復楚報韓之心，亦可於此窺見矣。</p>

  <p class="bodytext">又周亮工賴古堂尺牘新鈔肆載汪汝謙與周靖公書云：</p>

  <p class="bodytext-fs-only-np">人多以湖遊怯見月，誚虎林人。其實不然。三十年前虎林王謝子弟多好夜遊看花，選妓徵歌，集于六橋。一樹桃花一角燈，風來生動，如燭龍欲飛。較秦淮五日燈船，尤爲曠麗。滄桑後，且變爲飲馬之池。晝遊者尚多蝟縮，欲不早歸不得矣。</p>

  <p class="bodytext">寅恪案，然明此書可與前引其「自嘲」詩「畫舫無權逐浪浮」句下自注相參證。蓋清兵入關，駐防杭州，西湖勝地亦變而爲滿軍戎馬之區。迄今三百年，猶存「旗下」之名。然明身值此際，舉明末啓禎與清初順治兩時代之湖舫嬉遊相比論，其盛衰興亡之感，自較他人爲獨深。</p>

  <p class="bodytext">吁！可哀也已。尺牘第叄通云：</p>

  <p class="bodytext-fs-only-np">泣蕙草之飄零，憐佳人之埋暮，自非綿麗之筆，恐不能與于此。然以雲友之才，先生之俠，使我輩即極無文，亦不可不作。容俟一荒山煙雨之中，直當以痛哭成之耳。</p>

  <p class="bodytext">尺牘第陸通云：</p>

  <p class="bodytext-fs-only-np">弟欲覽草堂詩，乞一簡付。諸女史畫方起，便如綵雲出衣。至雲友一圖，便如濛濛渌水，傷心無際。容假一二日，悉其靈妙，然後奉歸也。</p>

  <p class="bodytext">寅恪案，上録河東君兩札，當是然明欲倩河東君爲楊慧林作題跋哀悼一類之文辭，故雲道人畫册，遂在河東君西湖寓所，供其披覽。河東君因更向然明索其前後爲雲友所作諸詩，以爲資料。「草堂詩」者，春星堂詩集之簡稱，即指然明所作詩而言，蓋春星堂之命名，即取杜少陵「春星帶草堂」之句也。（見杜工部集玖「夜宴左氏莊」。）至關於雲友之材料，大都見於春星堂詩集中，而聽雪軒一集，尤專爲雲友而作者。汪氏詩文具在，兹不必煩引，僅節録董香光一人題語於後，亦足見「林下風」之藝事，爲一代畫宗所傾服，至於此極也。</p>

  <p class="bodytext">春星堂詩集叁聽雪軒集首載題詞兩條（第壹條可參董玄宰其昌容臺集文集陸「［題］林下風畫」條。）略云：</p>

  <p class="bodytext-fs-only-np">山居荏苒幾三十年，而閨秀之能爲畫史者，（寅恪案，董集此句作：「乃聞閨秀之能畫史者。」）一再出，又皆著於武林之西湖。初爲林天素，繼爲楊雲友。（寅恪案，董集「楊雲友」作「王友雲」。）然天素秀絶，吾見其止。雲友澹宕，特饒骨韻。假令嗣其才力，殆未可量。［崇禎二年］己巳二月望董其昌書。（寅恪案，董集無「己巳」下九字。）</p>

  <p class="bodytext">又略云：</p>

  <p class="bodytext-fs-only-np">今觀此册山水小景，已涉元季名家蹊徑。乃花鳥寫生，復類宋時畫苑能品諸人伎倆。雖管仲姬親事趙文敏，僅工竹石，未必才多乃爾，而生世不諧，弗獲竟其所詣。可憐玉樹，埋此塵土，隨西陵松柏之後，有汪然明者，生死金湯，非關惑溺。珍其遺迹，若解漢臯之珮。傳之同好，共聆湘浦之音。可謂一片有心，九原知己。慎勿以視煮鶴之輩也。</p>

  <p class="bodytext">尺牘第肆通云：</p>

  <p class="bodytext-fs-only-np">接教并諸台貺，始知昨宵春去矣。天涯蕩子關心殊甚。紫燕香泥，落花猶重，未知尚有殷勤啓金屋者否？感甚！感甚！劉晉翁雲霄之誼，使人一往情深，應是江郎所謂神交者耶？某翁願作交甫，正恐弟仍是濯纓人耳。一笑！</p>

  <p class="bodytext">寅恪案，此札所言，共有三端。一爲自述身世飄零之感。二爲關於劉晉卿，即劉同升者。三爲拒絶願作鄭交甫之「某翁」。請依次論之。河東君謂「昨宵春去，關心殊甚」，然「殷勤啓金屋者」，尚未知有無其人。則飄零之感，哀怨之詞，至今讀之，猶足動人。何况當日以黄衫俠客自命之汪然明乎？宜汪氏屢爲河東君介紹「啓金屋者」。雖所介紹之人，往往不得河東君之同意，但天壤間終能得一牧齋，以爲歸宿，是亦可謂克盡其使命，不負河東君之屬望矣。此三十一通尺牘中，關於此點者，亦頗不少。兹依次擇其有趣而可考者，略論述之。至於不同意或同意之差别，及其是非，則不置可否。因與所欲考論之主旨無關也。據明史貳壹陸劉應秋傳附同升傳略云：</p>

  <p class="bodytext-fs-only-np">同升字晉卿，［江西吉水人。］崇禎十年殿試第一。莊烈帝問年幾何？曰，五十有一。帝曰，若尚如少年，勉之。授翰林修撰。楊嗣昌奪情入閣。何楷林蘭友黄道周言之，俱獲罪。同升抗疏。帝大怒。謫福建按察司知事。移疾歸。</p>

  <p class="bodytext">知晉卿在崇禎十二年己卯春間，即河東君作此書時，其年爲五十三。河東君以「翁」稱之者，未必指其年老，不過以「翁」之稱號推尊之耳。蓋晉卿於陳臥子同爲崇禎十年丁丑科進士，同出黄石齋之門，而晉卿爲是科狀頭。晉卿固從臥子及然明處得知河東君。河東君亦以晉卿爲臥子同科之冠首，亟欲一窺知其爲何如人，其才學果能出臥子之上與否也。然明必已深察柳劉兩方之意，樂於爲之介紹。湖上草載有「贈劉晉卿」七律一首，當即作於此時。尺牘第拾通云：</p>

  <p class="bodytext-fs-only-np">行省重臣忽枉瓊瑶之答，施之蓬户，亦以云泰。凡斯皆先生齒牙餘論，况郵筒相望，益見遠懷耶？</p>

  <p class="bodytext">此札乃河東君離去西湖歸家後，接然明轉寄晉卿詶答前所贈詩，因遂作書以謝然明之厚意也。「行省重臣」，自是指晉卿言。但以貶謫如此末秩之人，而稱之爲「行省重臣」，殊爲不倫。然亦不過通常酬應虚譽之語，未可嚴格繩之也。晉卿著有錦鱗集，江西通志壹佰玖藝文略謂此集四卷，一作十八卷。其四卷本或是初作，十八卷本或是續編。明詩綜柒肆及江西詩徵陸叁，雖皆選録晉卿之詩，但均無與柳汪陳諸人往來之作。故河東君與劉晉卿之關係，亦無從詳考。至晉卿此時所在之地，當是其福建任所。據春星堂詩集肆閩遊詩紀，「崇安青雲橋」七絶題下注云：</p>

  <p class="bodytext-fs-only-np">橋爲柴連生大令重興，有劉晉卿太史碑記。</p>

  <p class="bodytext">是然明於崇禎十四五年間遊閩時，同升已移疾歸。否則然明此行所作諸詩，其中必有與劉氏相見詶和之作也。考明實録懷宗崇禎實録壹壹略云：</p>

  <p class="bodytext-fs-only-np">崇禎十一年秋七月庚戌翰林院修撰劉同升，編修趙士春各疏救黄道周，劾楊嗣昌。尋謫道周江西知事，劉同升福建知事，趙士春簡較。</p>

  <p class="bodytext">及黄石齋道周黄漳浦集肆壹五言律「何玄子［楷］劉晉卿［同升］趙景之［士春］同發舟，遲久不至。四章」云：</p>

  <p class="bodytext-fs-only-np">（詩略。）</p>

  <p class="bodytext">同書卷首洪思撰黄子傳（參同書卷首傳譜補遺蔡世遠撰黄道周傳。）略云：</p>

  <p class="bodytext-fs-only-np">［先生］以疏論楊嗣昌陳新甲謫官。黜爲江西布政司都事。未任。</p>

  <p class="bodytext">又陳忠裕全集玖湘真閣集「送同年趙太史（寅恪案，此詩題下考證謂即趙士春。）謫閩中二首」云：</p>

  <p class="bodytext-fs-only-np">（詩略。）</p>

  <p class="bodytext">然則石齋本人及其詩題中所指貶謫諸人，除何氏未詳外，（參明史貳柒陸何楷傳。）石齋實未到任，而劉趙二氏則皆赴官也。「願作鄭交甫」之某翁，今不易考知其爲何人，恐是謝三賓。河東君謂「正恐弟仍是濯纓人耳」。此「濯纓人」之語，乃借用楚辭「漁父」中，「漁父莞爾而笑，鼓枻而去。歌曰，滄浪之水清兮，可以濯吾纓」等句之意。蓋謂己身將如漁父「鼓枻而去」，即乘舟離西湖他往也。河東君既自比漁父，是亦以「某翁」比屈原。考謝三賓以監軍登萊之役，乾没多金，甚招物議，幸於崇禎八年丁父憂歸，得免黜謫，遂遨遊山水，結廬西湖，放情聲色，聊自韜晦。（詳見下論。）當崇禎十二年己卯春河東君遊武林時，象三亦在杭州，故「某翁」之爲謝氏，實有可能。其以靈均比象三，固不切當。但觀下引第貳伍札，以王謝佳兒儗陳臥子，同一例證，不須過泥也。後來河東君於崇禎十三年庚辰冬次韻答牧翁冬日泛舟詩（見東山詶和集壹。）云：「漢珮敢同神女贈。」儻使此「某翁」得見之，其羞怒又當何如？一笑！</p>

  <p class="bodytext">抑更有可論者，翁方綱蘇詩補注貳「常潤道中，有懷錢塘，寄述古」五首之二「去年柳絮飛時節，記得金籠放雪衣」條（參趙德麟侯鯖録柒「濠守侯德裕侍郎藏東坡一帖」條。並覃溪天際烏雲帖考壹及繆荃孫雲自在堪筆記「覃溪天際烏雲帖收藏世系表」等。）略云：</p>

  <p class="bodytext-fs-only-np">予得東坡墨蹟云，杭州營籍周韶知作詩。［蘇］子容過杭，（寅恪案，子容蘇頌字。見翁氏天際烏雲帖考。）述古飲之，韶泣求落籍。子容曰，可作一絶。韶援筆立成，遂落籍。同輩皆有詩送之。龍靚云：「桃花流水本無塵。一落人間幾度春。解佩蹔酬交甫意，濯纓還作武陵人。」固知杭人多慧也。</p>

  <p class="bodytext">寅恪案，河東君尺牘以「交甫」「濯纓」二事連用，當出於龍靚之詩，用事遣辭，可謂巧妙。至其所以能用此古典以儗今事者，當非直接得見東坡手蹟，恐是從此帖摹刻之本，或記載西湖名勝逸事諸書中，間接得知耳。</p>

  <p class="bodytext">尺牘第伍通云：</p>

  <p class="bodytext-fs-only-np">嵇叔夜有言：「人之相知，貴濟其天性。」弟讀此語，未嘗不再三歎也。今以觀先生之于弟，得無其信然乎？浮談謗<span alt="238F3">𣣳</span>之跡，適所以爲累，非以鳴得志也。然所謂飄飄遠遊之士，未加六翮，是尤在乎鑒其機要者耳。今弟所汲汲者，亡過于避跡一事。望先生速擇一静地爲進退。最切！最感！餘晤悉。</p>

  <p class="bodytext">寅恪案，河東君此札所言擇静地以避跡一事，在其寄寓西湖然明横山别墅以後。（見前論第壹札。）河東君此時聲名廣播，外間聞風而來者，必多爲河東君所不欲覿面之人。縱有願與覿面并相詶酢者，但其人究非理想，而又豪霸癡黠糾纏不止，難於抗拒，如謝象三之例。故更請然明别擇一避跡之静地。此静地必非指汪氏横山别墅。蓋汪氏之家原在杭州缸兒巷。（見春星堂詩集壹然明先生小傳及遺稿後，然明曾孫師韓跋語。）河東君自不便即寓缸兒巷然明之家，與其姬妾家人共處。否則河東君豈不幾與崇禎十三年冬暫居牧齋家之我聞室相類耶？汪氏爲己身避嫌疑及爲河東君作介紹計，處河東君於横山别墅，實最適宜。然既不與汪氏家人共居一處，遂亦難免於如象三輩之來擾。河東君急欲以擇一静地爲決進退，并有遠遊離去之意，其故即在於此，而當日之情勢迫切不可少緩者，更可想見矣。又牧齋有美詩（見東山詶和集壹。）云：「蘇隄渾倒踏，黟水欲平填。」寅恪少日讀此詩，頗不能解。蓋「蘇隄」自指西湖而言，河東君與西湖甚有關係，此上句可通。但下句以「黟水」爲對文，則突兀不倫，未曉其意所至。更檢錢曾初學集詩注，亦未有詮釋。懷蓄此疑頗久，苦無從求教於博雅通人。及垂死之年，得讀河東君尺牘，并參以一笑堂集春星堂集等，始恍然大悟，「黟水」即指然明。然明爲新安人，故以「黟水」目之。合此兩句言之，即謂河東君寓杭州汪氏横山别墅時，因然明以求見之人，必甚不少。據此札避跡以求静地之語，可知牧翁之詩，殊爲實録也。觀然明一生所爲，如爲楊雲友作「生死金湯」之類，（見上引汪然明聽雪軒集所載董其昌題詞。）事例不少。今於河東君亦復相同。就其中尤足稱者，莫過於護惜張宛仙一端。兹并附述之，以供考證，且資談助云爾。</p>

  <p class="bodytext">春星堂詩集伍夢香樓集汪然明自序略云：</p>

  <p class="bodytext-fs-only-np">夢香樓集爲眉史宛仙而成也。憶壬辰於鴛水遇之，終宴無一語，然依依不可得而親疎遠近。座客謂西湖漸復舊觀，得伊人點綴，可稱西子。予唯唯。拈四絶以訂之。别後杳然，私謂空賦巫山一夢矣。今夏宛仙有意外之虞，來武林，予爲解之。時尚有側目者，又有私慕者。宛仙匿影不出。予一日拉同人雅集不繫園，（寅恪案，前引李笠翁詩集陸「汪然明封翁招飲湖上，座列名士，兼列紅粧」七律，自注云：「舟名不繫園。」殆即此時所作。但李集編列此詩於庚子後，辛丑前，實則此時然明死已久矣。其誤無疑也。）致使聲名益噪，遊人多向予問津。不輕引入桃源者，時多戎馬，恐名花爲之摧殘，可惜也。孟冬有文武顯貴臨湖上，聞而慕之。會予蕭齋，有不惜明珠白璧，屬予蹇修者。宛仙笑而謝曰：「公輩真鍾情，如薄命人非宜富貴家，且何忍遽别西湖也。」聞者多病宛仙少周旋。然亦以此益高宛仙矣。乙未花朝松溪道人汪汝謙書於夢香樓。</p>

  <p class="bodytext">又同書同集張宛仙和詩序略云：</p>

  <p class="bodytext-fs-only-np">予昔於鴛水遇然明先生。先生有詩訂遊西湖。於兹三年，始得踐約。六月十九過朱萼堂，琴尊書畫，雅集名流。予時倦暑，先生因設檀牀玉枕文席香山，清供具備。有詩紀事，和者盈帙。予因步韻，以志主人情重，亦一時佳話云。雲間張宛。（原注：「宛仙舊字小青。」）</p>

  <p class="bodytext">寅恪案，宛仙與然明相遇於嘉興之時間，爲順治九年壬辰。春星堂詩集伍遺稿「壬辰初冬游嘉禾，飢寒之客雲集，遂售田二十一畝，分應之。臘月得次兒［繼昌］信，差足自慰。因述禾中感遇，補詩八章」其一云：</p>

  <p class="bodytext-fs-only-np">西湖抛却到鴛湖。笑我來游一事無。泉石幽香偏吐艷，琴書冷韻每操觚。（自注：「時訪香隱校書。」）莫懷羈旅情多感，猶喜同聲興不孤。漫道臨邛應重客，文君有待合當壚。（自注：「香隱隱居，不輕見人。」）</p>

  <p class="bodytext">然則然明之識宛仙之時，正值其閉門謝客，不輕見人之際。蓋當日情勢，必有所畏憚，不敢取次酬應者矣。宛仙既不酬應，則生事自有問題。然明所謂「飢寒之客」，即指宛仙及黄皆令等而言。汪氏此八詩之中，關於宛仙者，列第壹。關於皆令者，列第貳。豈亦汪氏當日售田所得金額，分潤多寡之次第耶？</p>

  <p class="bodytext">復次，然明之豪俠，若其於張宛仙之例，固可稱道。然當建州入關之初，明之士大夫不隨故國舊君同盡，猶能偷活苟存，并得維護才媛名姝之非貌寢如黄皆令者，亦自有其故在。據春星堂詩集壹所載然明次子繼昌小傳略云：</p>

  <p class="bodytext-fs-only-np">徵五先生諱繼昌，號悔岸。然明先生次子。順治［五年］戊子經魁。［六月］己丑成進士。歷仕廣西左江道，湖廣江防兵備按察司副使。</p>

  <p class="bodytext">又同書伍遺稿載「［順治十一年］甲午七月次兒蒙洪［承疇］督師調至長沙軍前」七律八首及「次兒請假歸省，督師贈予風雅典型匾額。感懷述事，復拈八章」兩題云：</p>

  <p class="bodytext-fs-only-np">（詩均略。）</p>

  <p class="bodytext">觀前引然明於壬辰冬，即作此兩題詩之前二年，至嘉興售田，則其生計艱困可知。幸其次子悔岸追隨當日漢奸渠首，漸至監司，稍稍通顯。然明不獨藉此可以苟全，且得以其餘力維護名姝矣。堂堂督師書贈之匾額，自可高懸於春星堂上，以作擋箭牌。避難投止之張小青，遂亦得脱免於「文武顯貴」之網羅也。特附記亨九書贈然明匾額一事於此，聊與居今日歷世變之君子，共發一嘆云爾。</p>

  <p class="bodytext">尺牘第柒通云：</p>

  <p class="bodytext-fs-only-np">鵑聲雨夢，遂若與先生爲隔世遊矣。至歸途黯瑟，惟有輕浪萍花與斷魂楊柳耳。回想先生種種深情，應如銅臺高揭，漢水西流，豈止桃花千尺也。但離别微茫，非若麻姑方平，則爲劉阮重來耳。秋間之約，尚懷渺渺，所望於先生維持之矣。便羽即當續及。昔人相思字每付之斷鴻聲裏。弟於先生，亦正如是。書次惘然。</p>

  <p class="bodytext">其第捌通云：</p>

  <p class="bodytext-fs-only-np">枯桑海水，覊懷遇之，非先生指以翔步，則漢陽摇落之感，其何以免耶？商山之行，亦視先生爲淹速爾。徒步得無煩屐乎？并聞。</p>

  <p class="bodytext">其第壹叁通云：</p>

  <p class="bodytext-fs-only-np">鱗羽相次，而晤言遥阻，臨風之懷，良不可任。齊雲勝遊，兼之逸侣，踦<img alt="" class="zhangyue-img-h1" src="../Images/image01459.gif" zy-enlarge-src="none"/>之思，形之有日。奈近贏薪憂，褰涉爲憚。稍自挺動，必不忍蹇偃以自外于霞客也。兹既負雅招，更悼索見。神爽遥馳，臨書惘惘。</p>

  <p class="bodytext">其第壹陸通云：</p>

  <p class="bodytext-fs-only-np">弘覽前兹，立雋代起。若以渺末，則輪翮無當也。先生優之以峻上，期之於綿邈，得無逾質耶？鱗羽相望，足佩殷遠。得片晷商山，復聞揮麈，則覊懷幸甚耳。</p>

  <p class="bodytext">寅恪案，此四通皆關於然明約河東君往遊商山齊雲者，第捌通商山之約，河東君實已成行。第壹陸通商山之招，以此後書札無痕跡可尋，恐未能赴約。第壹叁通齊雲之遊，則未成事實也。</p>

  <p class="bodytext">初學集壹捌東山詩集壹響雪閣（自注：「新安商山。」）詩云：</p>

  <p class="bodytext-fs-only-np">綺牕阿閣赤山湄。想像憑闌點筆時。簾捲春波塵寂寂，歌傳石瀨響遲遲。清齋每憶桃花米，素扇争題楊柳詞。日夕汀洲聊騁望，澧蘭沅沚正相思。</p>

  <p class="bodytext">其下即接以「登齊雲巖」四首云：</p>

  <p class="bodytext-fs-only-np">（詩略。）</p>

  <p class="bodytext">以上兩題皆牧齋崇禎十四年辛巳春間遊黄山之詩。東山詶和集貳止載「響雪閣」一題，而無「登齊雲巖」四首。蓋「齊雲巖」與河東君無涉，故不列於東山詶和集。觀「響雪閣」詩有：「想像憑闌點筆時」及「素扇争題楊柳詞」之句，可知河東君實曾遊商山，而未嘗登齊雲巖。至「楊柳詞」是否即指河東君金明池「詠寒柳」詞，或泛指河東君其他作品，尚須詳考。或謂「素扇争題楊柳詞」乃兼指縆雲詩扇而言。「楊柳詞」即太平廣記壹玖捌引雲溪友議「唐白居易有妓樊素善歌，小蠻善舞」條中之「楊柳詞」。（見後論牧齋崇禎十五年壬午仲春自和合歡詩節。）鄙意此典故之「楊柳詞」，雖與牧齋響雪閣詩字面相同，然旨趣不合，故或説非是。又東山詶和集壹載偈菴（即程孟陽嘉燧。）「次牧翁［冬日同如是］泛舟韻」云：</p>

  <p class="bodytext-fs-only-np">蚤聞南國翠娥愁。（寅恪案，全唐詩第陸函李白貳肆「怨詞」云：「美人捲珠簾，深坐顰娥眉。但見淚痕濕，不知心恨誰。」河東君夙有「美人」之號，詳見前第貳章。又同書同函李白伍「長相思」第貳首，或作「寄遠」云：「美人在時花滿堂。美人去後空餘牀。牀中繡被卷不寢，至今三載猶聞香。香亦竟不滅，人亦竟不來。相思黄葉落，白露點青苔。」太白此詩中「美人」餘「香」不滅之語，可與前第叁章所引臥子崇禎十一年戊寅秋作品「長相思」詩中「美人」及「餘香」諸句相參證。然則孟陽用典遣辭，甚爲切當，而「美人心恨誰」之「誰」，則舍臥子莫屬也。復次，杜工部集玖「陪諸貴公子丈八溝攜妓納涼，晚際遇雨」二首之二云「雨來霑席上，風急打船頭。越女紅裙濕，燕姬翠黛愁。纜侵隄柳繫，幔卷浪花浮。歸路翻蕭瑟，陂塘五月秋」，及白氏文集伍「宅西有流水」詩「紅袖斜翻翠黛愁」句等，皆可與孟陽此句參證也。）曾見書飛故國樓。（自注：「如是往遊新安，故鄉人傳其詞翰。」寅恪案，孟陽與然明皆屬徽州府籍。但孟陽所稱之「故鄉人」即今俗語所謂「老鄉」者，非僅指然明而言，並目一班之徽州人也。「其詞翰」殆即指河東君之篇什而言。可參第壹章論牧齋永遇樂詞及第貳章論牧齋「觀美人手跡」詩。然則孟陽欲專有河東君，而不介紹於牧齋。牧齋之得見河東君之詞翰，實由於然明。其實河東君屢游西湖，并寄寓然明别墅，自不待同遊商山，始傳致其詞翰。孟陽不過欲藉此以解脱其掩蔽河東君於牧齋之咎責耳。汪程兩人器量廣狹，心智高下，於此可見矣。抑更有可注意者，即河東君與然明崇禎十一年戊寅秋季以後，始有往來。檢耦耕堂存稿詩及孟陽自序，自十一年秋至十三年冬，並未發見孟陽有返其故鄉新安之痕跡。據此程詩所謂「曾見」者，恐非指己身親見之義，不過謂他人見之，轉告得知之意也。）遠客寒天須秉燭，美人清夜恰同舟。（寅恪案，此句「美人」二字，可與第壹句相印證。）玉臺傳得詩千首，金管吹來坐兩頭。從此煙波好乘興，萬山春雪五湖流。</p>

  <p class="bodytext">尤可證河東君曾應然明遊商山之約也。尺牘第柒通云：「秋間之約，尚懷渺渺。」第捌通云：「商山之行，亦視先生爲淹速爾。徒步得無煩屐乎？」則似此遊在崇禎十二年己卯秋間。至第柒通所云「但離别微茫，非若麻姑方平，則爲劉阮重來耳」之語，頗不易解。繹其辭意，似謂然明若偕己身同訪商山之友人，如麻姑與王方平同過蔡經家之例，則此約可踐。若然明與其友人同至己身所居之處，必不得相見，如劉晨阮肇重到天臺，而仙女已渺然矣。第拾叁通拒絶然明約遊齊雲巖云：「既負雅招，更悼索見。」所謂「雅招」，即指偕遊。所謂「索見」，即指來訪，此意可以互證也。所成問題者，則此居商山之友，究爲何人？今殊難考。據春星堂詩集貳綺詠續集有「秋日過商山訪朱子暇［治<span alt="22880">𢢀</span>］，時子暇將歸西湖」五律一首。則然明秋季訪朱子暇於商山，已有其例。但然明此詩作於崇禎四年辛未以前，時間過早，自與河東君此行無涉。惟子暇於商山有寄居之處，而然明有訪友之舉，既有成例可循。故崇禎十二年己卯秋間，然明與河東君偕遊商山，當亦與曩時訪朱氏之遊相類。此河東君所以有麻姑王方平同過蔡經家之譬喻耶？</p>

  <p class="bodytext">又檢閔麟嗣纂黄山志柒賦詩門，明代最後無名氏所作之前，載有楊宛「詠黄山」七絶一首云：</p>

  <p class="bodytext-fs-only-np">黄山山上萬峰齊。一片孤雲千樹低。笑殺巫山峰十二，也稱神女楚王遺。</p>

  <p class="bodytext">冒辟疆襄影梅庵憶語云：</p>

  <p class="bodytext-fs-first-np">［崇禎十三年］庚辰夏留滯影園，欲過訪姬。（指董小宛。）客從吴門來，知姬去西子湖，兼往遊黄山白嶽。遂不果行。</p>

  <p class="bodytext-fs-last-np">［崇禎十四年］辛巳早春余省覲去衡嶽，繇浙路往。過半塘訊姬，則仍滯黄山。</p>

  <p class="bodytext">寅恪案，董小宛冒辟疆之因緣，世人習知，無取多論。至此楊宛，即顧云美河東君傳中引牧齋語，所謂：</p>

  <p class="bodytext-fs-only-np">天下風流佳麗，獨王修微［微］，楊宛叔［宛］與君（指河東君。）鼎足而三。何可使許霞城［譽卿］，茅止生［元儀］專國士名姝之目？</p>

  <p class="bodytext">一節中之楊宛叔，其有關資料詳見下論田弘遇南海進香節所引。鄙意牧齋編纂列朝詩集所以選録宛叔之詩，並爲小傳，蓋深致悼惜之意也。今據楊宛此詩及影梅菴憶語所言，可以推知當時社會一般風氣，自命名士之流，往往喜摹倣謝安石「每遊賞必以妓女從」之故事。（見晉書柒玖謝安傳。）然明之約河東君往遊商山齊雲，亦不過遵循此例耳。蓋昔日閨閣名媛之守禮法者，常不輕出游，即在清代中葉文學作品，如儒林外史敍述杜少卿夫婦遊山，（見儒林外史第叁叁回。）所以能自矜許，稱爲風流放誕之故也。</p>

  <p class="bodytext">復次，第柒通云：「回想先生種種深情，應如銅臺高揭，漢水西流，豈止桃花千尺也。」王秀琴女士胡文楷君編選歷代名媛書簡肆載此文，「漢」字下注云：「疑漳之誤。」殆以「銅臺」「漢水」爲不同之兩義，不可連用。故改「漢」爲「漳」，則兩句皆表一義。蓋以魏武之銅爵臺與鄴之漳水爲連類也。鄙意河東君此文乃用太白詩「桃花潭水深千尺，不及汪倫送我情」之句，以比然明之深情。復用「銅臺」「漢水」之辭，以比然明之高義。銅雀臺固高，可以取譬。認銅臺爲銅雀臺，自是可通。但若又認漢水爲漳水，而與銅臺爲連類，則是河東君直以然明比魏武，而自居於銅雀臺妓。與崇禎十二年汪柳關係之情勢，極不適合。河東君爲避嫌疑計，必不出此。且河東君薰習於幾社名士，如臥子李宋之流者甚久。幾社一派詩文宗法漢魏六朝，河東君自當熟精選理，豈有不讀文選貳叁謝玄暉同謝諮議銅雀臺詩，即玉臺新詠肆謝朓銅雀臺妓及文選陸拾陸士衡弔魏武帝文者乎？魏文帝所作「燕歌行」云：「星漢西流夜未央。」（見文選貳柒。）及「雜詩」二首之一云：「天漢迴西流。」（見文選貳玖。）又杜子美「同諸公登慈恩寺塔」五古云：「河漢聲西流。」（見杜工部集壹。）皆詩人形容極高之語。天上之銀漢可言西流，人間之漳水不可言西流。故「漢」字非「漳」字之譌。細繹河東君文中「銅臺」「漢水」兩句，皆形容極高之辭，即俗所謂「義薄雲天」之義。或者河東君因三輔黄圖謂：「神明臺在建章宫中，祀仙人處。上有銅仙舒掌捧銅，承雲表之露。」（據平津館叢書本。）及杜少陵詩「承露金莖霄漢間」之句，（見杜工部集壹伍「秋興」八首之五。）不覺牽混以銅臺爲言，並因杜詩「霄漢」之語，復聯想天上之銀漢。故遂分拆杜詩此一句，構成此文「銅臺」「漢水」之兩句，以形容然明之「雲天高義」耶？陳其年維崧詞（迦陵詞貳捌賀新涼「春日拂水山莊感舊」。）云：</p>

  <p class="bodytext-fs-only-np">人説尚書身後好，紅粉夜臺同嫁。省多少望陵閒話。</p>

  <p class="bodytext">則實用魏武銅爵臺妓故事。此詞作於河東君此札後數十年。河東君久已適牧齋，牧齋既死，又身殉以保全其家。迦陵詞中用「望陵」之語，頗爲適切也。</p>

  <p class="bodytext">又太平廣記壹玖伍「紅綫」條（原注：「出［袁郊］甘澤謡。」）云：</p>

  <p class="bodytext-fs-only-np">既出魏城西門，將行二百里，見銅臺高揭，而漳水東注，晨飈動野，斜月在林。憂往喜還，頓忘於行役。感知酬德，聊副於心期。</p>

  <p class="bodytext">然則河東君實取袁氏文中「銅臺高揭」四字，而改易「漳水東注」爲「漢水西流」四字。其所以如此改易者，不僅表示高上之義，與銀漢西流相合，且「流」字爲平聲，於聲律更爲協調。吾人觀此，益可證知河東君文思之精妙矣。復次，有學集貳拾「許［瑶］夫人［吴綃］嘯雪菴詩序」云：</p>

  <p class="bodytext-fs-only-np">漳水東流，銅臺高揭。洛妃乘霧，羨翠袖之英雄。妓女望陵，弔黄鬚於冥莫。</p>

  <p class="bodytext">寅恪案，此序用甘澤謡之文，亦改「注」爲「流」，以合聲律，但序之作成，遠在河東君尺牘之後。白香山詩云：「近被老元偷格律。」（見白氏文集壹陸「編集拙詩成一十五卷，因題卷末」七律。）林天素「柳如是尺牘小引」云：</p>

  <p class="bodytext-fs-only-np">今［汪然明］復出懷中一瓣香，以柳如是尺牘寄余索敍，琅琅數千言，豔過六朝，情深班蔡，人多奇之。</p>

  <p class="bodytext">然則牧齋殆可謂偷「香」竊「豔」者耶？又「黄鬚」事，見三國志壹玖魏志任城威王彰傳。「黄鬚」乃指曹操子曹彰而言。牧齋用典，不應以子爲父，或是「黄鬚」乃「弔」之主詞，但文意亦未甚妥，恐傳寫有誤。竊疑「鬚」乃「星」或他字之譌。若本作「星」字者，即用魏志壹武帝紀建安五年破袁紹條所云：</p>

  <p class="bodytext-fs-only-np">初桓帝時，有黄星見於楚宋之分，遼東殷馗善天文，言後五十歲，當有真人起於梁沛之間，其鋒不可當。至是凡五十年，而公破紹，天下莫敵矣。</p>

  <p class="bodytext">抑或别有出處，敬乞通人賜教。</p>

  <p class="bodytext">尺牘第壹柒通云：</p>

  <p class="bodytext-fs-only-np">流光甚駛，旅况轉淒。恐悠悠此行，終浪遊矣。先生相愛，何以命之？一逢歲始，即望清騶。除夕詩當屬和呈覽，餘惟台炤，不既。</p>

  <p class="bodytext">寅恪案，河東君當是於崇禎十二年冬遊杭州，寄寓然明之西溪横山書屋，即在此度歲。元旦患病嘔血，稍愈之後，於崇禎十三年二月離杭州歸嘉興。其間大約有三月之久。第貳貳通云：「雪至雨歸。」謂雪季在杭州，雨季赴嘉興。</p>

  <p class="bodytext">尺牘第貳叁通云：</p>

  <p class="bodytext-fs-only-np">前接教後，日望車塵。知有應酧，良晤中阻。徙倚之思，日切而已。</p>

  <p class="bodytext">其第貳肆通云：</p>

  <p class="bodytext-fs-only-np">雲霄殷誼，褰涉忘勞。居有倒屣，行得順流。安驅而至，坦履而返。萍葉所依，皆在光霽。特山煙江樹，觸望黯銷。把袂之懷，渺焉天末。已審春暮遊屐遄還，故山猿鶴，夢寐遲之。如良晤難期，則當一羽修候爾。廿四日出關，倉率附聞。嗣有縷縷，俟之續布，不既。</p>

  <p class="bodytext">故知然明以應酧離杭他往，欲河東君留杭至暮春三月還杭後與之相晤。然河東君赴禾之意甚切，不及待然明之返，遂於崇禎十三年庚辰二月廿四日離杭往嘉興也。第貳肆通所謂「廿四日出關」者及第貳伍通所謂「率爾出關」，即前引春星堂詩集叁「柳如是校書過訪，舟泊關津而返」詩云：「遽懷南浦出郊關。」皆指由杭州北行所必經之「北關」。（見光緒修杭州府志陸。）故河東君所謂「出關」，亦即離杭北行之意也。河東君此次遊杭，時經三月之久，中間患病頗劇，自有所爲而來，必有所爲而去。第壹柒通云：「流光甚駛，旅况轉淒。恐悠悠此行，終浪遊矣。」其辭旨悽感，發病嘔血，亦由於此。蓋當崇禎十二年己卯歲末，河東君年已二十二，美人遲暮，歸宿無所。西湖之遊，本爲閲人擇婿。然明深識其意，願作黄衫。第貳伍通所謂「觀濤」，即然明又一次約河東君至杭，爲之介紹佳婿之意。錢塘可觀浙江潮，故以枚乘「七發」觀濤廣陵爲比，藉作隱語也。「浪遊」一語，乃不諧之意。然則河東君此行，究與何人有關，而終至其事不諧耶？鄙意此人即鄞縣謝象三三賓是也。鮚埼亭外集貳玖云：</p>

  <p class="bodytext-fs-only-np">三賓知嘉定時，以贄列錢受之門下，爲之開雕婁唐諸公集。其後與受之争妓柳氏，遂成貿首之仇。南都時，受之復起，且大拜。三賓稱門下如故。其反覆如此。</p>

  <p class="bodytext">寅恪案，三賓人品卑劣，誠如全氏所論。但謝山之言亦有失實者。考牧齋爲天啓元年浙江鄉試正考官。（詳見前第壹章拙作「題牧齋初學集」詩所論。）象三以是年鄉試中式。（見雍正修寧波府志壹柒選舉上明舉人條及初學集伍叁「封監察御史謝府君墓誌銘」中「三賓余門人也」之語。）故三賓所撰一笑堂集中涉及牧齋，稱之爲座師者，共有「丁亥冬被誣在獄，時錢座師亦自刑部回，以四詩寄示，率爾和之」「壽錢牧齋座師」「壽座師錢牧齋先生」等三首。（均見一笑堂詩集叁。）象三之詩，其作成年月雖多數不易詳悉考定。然觀象三於丁亥即順治四年，猶稱牧齋爲座師。牧齋且以「次東坡御史臺寄妻詩」寄示謝氏，謝氏復賦詩和之。又「壽錢牧齋座師」詩中有：</p>

  <p class="bodytext-fs-only-np">天留碩果豈無爲。古殿靈光更有誰。渭水未嘗悲歲晚，商山寧復要人知。</p>

  <p class="bodytext">等語，皆足證象三於牧齋晚年，交誼未改也。或疑此兩詩爲弘光南都即位，牧齋復起以後所作，與謝山「三賓稱門下如故」之語，尚不衝突。但檢初學集叁陸有「謝象三五十壽序」一篇。據一笑堂詩集壹「［順治七年］庚寅初度自述」五古中「吾年五十八，六十不多時」之句，逆推象三年五十時，乃崇禎十五年壬午也。河東君以崇禎十四年辛巳夏歸於牧齋，崇禎十七年甲申夏福王立於南京。然則牧齋於此兩時限之間，猶撰文爲象三壽。故知全氏謂：「與受之争妓柳氏，遂成貿首之仇。」其説殊不可信也。</p>

  <p class="bodytext">又檢初學集捌伍「跋前後漢書」（參天禄琳瑯書目宋版史部漢書錢謙益跋，春酒堂文存叁「記宋刻漢書」，陳星厓詩集壹「鷗波道人漢書嘆」并陳星厓銘海補注全祖望句餘土音補注陸此題注。）云：</p>

  <p class="bodytext-fs-only-np">趙文敏家藏前後漢書，爲宋槧本之冠。前有文敏公小像。太倉王司寇得之吴中陸太宰家。余以千金從徽人贖出。藏弆二十餘年。今年鬻之於四明謝象三。床頭黄金盡，生平第一殺風景事也。此書去我之日，殊難爲懷。李後主去國，聽教坊雜曲，「揮淚對宫娥」一段悽涼景色，約略相似。癸未中秋日書于半野堂。</p>

  <p class="bodytext">牧齋尺牘外編「與□□」書所言多同於牧齋之跋，惟涉及李本石之語，則跋文所未載。兹僅節録此段，以供參考。</p>

  <p class="bodytext">其文云：</p>

  <p class="bodytext-fs-only-np">京山李維柱字本石。本寧先生之弟也。嘗語予，若得趙文敏家漢書，每日焚香禮拜，死則當以殉葬。</p>

  <p class="bodytext">更可證牧齋於崇禎十六年癸未中秋，猶與象三有往來。牧齋此次之割愛售書，殆爲應付構造絳雲樓所需經費之用。考初學集貳拾下東山詩集肆「燈下看内人插瓶花，戲題四絶句」其一云：「水仙秋菊並幽姿」及「玉人病起薄寒時」。此題後第貳題即爲「絳雲樓上梁，以詩代文」八首。然則牧齋售書之日，與絳雲樓上梁之時，相距甚近。兩事必有相互關係無疑。象三雖與牧齋争娶河東君失敗，但牧齋爲築金屋以貯阿雲之故，終不得不忍痛割其所愛之珍本，鬻於象三。由是而言，象三亦可借此聊以快意自解，而天下尤物之不可得兼，於此益信。蒙叟一生學佛，當更有所感悟矣。觀下引牧齋重跋此書之語，亦可證也。一笑！</p>

  <p class="bodytext">有學集肆陸「書舊藏宋雕兩漢書後」（參天禄琳瑯書目史部。）云：</p>

  <p class="bodytext-fs-only-np">趙吴興家藏宋槧兩漢書。王弇州先生鬻一莊得之陸水邨太宰家。後歸于新安富人。余以千二百金從黄尚寶購之。崇禎癸未損二百金售諸四明謝氏。庚寅之冬吾家藏書盡爲六丁下取。此書却仍在人間。然其流落不偶，殊可念也。今年遊武林，坦公司馬攜以見示，諮訪真贋。予從叟勸亟取之。司馬家插架萬籤，居然爲壓庫物矣。嗚呼！甲申之亂，古今書史圖籍一大劫也。庚寅之火，江左書史圖籍一小劫也。今吴中一二藏書家，零星捃拾，不足當吾家一毛片羽。見者誇詡，比于酉陽羽陵。書生餓眼，見錢但不在紙褁中，（天禄琳瑯書目作「但見錢在紙褁中。」）可爲捧腹。司馬得此十篋，乃今時書庫中寶玉大弓，當令吴兒見之，頭目眩暈，舌吐而不能收。不獨此書得其所歸，亦差足爲絳雲老人開顔吐氣也。劫灰之後，歸心空門，爾時重見此書，始知佛言昔年奇物，經歷年歲忽然覆睹，記憶宛然，皆是藏識變現，良非虚語，而吕不韋顧以楚弓人得，爲孔老之云，豈爲知道者乎？司馬深知佛理，并以斯言諗之。（天禄琳琅書目此句下有「歲在戊戌孟夏二十一日重跋於武林之報恩院」十九字。）</p>

  <p class="bodytext">寅恪案，蒙叟於崇禎十六年癸未秋割愛賣兩漢書，已甚難堪。象三此時家甚富有，但猶抑損牧齋購入原價二百金。靳此區區之數，不惜招老座師以更難堪之反感。豈因争取「美人」失敗，而又不甘間接代付「阿雲」金屋經費之故，遂出此報復之市儈行爲耶？牧齋云：「不獨此書得其所歸，亦差足爲絳雲老人開顔吐氣也。」蒙叟屬辭不多用「絳雲老人」之稱。今特著「絳雲」二字者，不僅因絳雲樓藏書被焚，深致感念。窺其微意所在，亦暗寓「阿雲金屋」一重公案也。牧齋如盧家之終有莫愁，固可自慰。然亦卒不能收回已亡之楚弓，姑借佛典阿賴耶識之説，强自解釋，情甚可憐。若象三以「塞翁」爲其别號，則不知其所失者爲書耶？抑或人耶？謝氏二十年之間，書人兩失，較牧齋之得人而失書者，猶爲不逮。此亦其人品卑劣有以致之，殊不足令人憫惜也。</p>

  <p class="bodytext">至牧齋所謂「坦公司馬」應即張<span alt="7E09">縉</span>彦。其事蹟見清史列傳柒玖貳臣傳本傳及清史稿貳伍壹劉正宗傳附張<span alt="7E09">縉</span>彦傳。清史列傳載其於順治十一年甲午由山東右布政使，遷浙江左布政使。十五年戊戌擢工部右侍郎。與浙江通志壹貳壹職官表壹壹承宣布政使欄「張<span alt="7E09">縉</span>彦」下注「字坦公，新鄉人。前辛未進士。順治十一年任」，及「許文秀」下注「遼東人。順治十五年任」之記載相合。又明史壹壹貳七卿年表兵部尚書欄載：</p>

  <p class="bodytext-fs-only-np">崇禎十六年癸未十月張<span alt="7E09">縉</span>彦任。十七年［甲申］三月<span alt="7E09">縉</span>彦降賊。</p>

  <p class="bodytext">及同書叁佰捌馬士英傳云：</p>

  <p class="bodytext-fs-only-np">張<span alt="7E09">縉</span>彦以本兵首從賊。賊敗，<span alt="7E09">縉</span>彦竄歸河南。自言集義勇收復列城。即授原官，總督河北山西河南軍務，便宜行事。（參計六奇明季北略貳貳張<span alt="7E09">縉</span>彦條。）</p>

  <p class="bodytext">等，皆可與清國史館張<span alt="7E09">縉</span>彦傳參證也。</p>

  <p class="bodytext">復次，有學集伍絳雲餘燼集下「贈張坦公」二首。其一云：</p>

  <p class="bodytext-fs-only-np">中書行省古杭都。曾有尚書曳履無。暫借願廳居左轄，（牧齋外集壹「願」作「頭」。是。）且抛手版領西湖。</p>

  <p class="bodytext">其二云：</p>

  <p class="bodytext-fs-only-np">中朝九伐勒殊勳。父老牽車拜使君。藉草定追蘇白詠，澆花應酹岳于墳。西陵古驛連殘燒，南渡行宫入亂雲。注罷金經臥簾閣，諸天春雨自繽紛。</p>

  <p class="bodytext">牧齋外集陸「張坦公集序」略云：</p>

  <p class="bodytext-fs-only-np">中州張坦公先生射策甲科，起家縣令，受當宁簡在，入直翰苑，洊歷大司馬。當是時，國勢阽危，樞務旁午，天子神聖，非常寄任。朝野屏息跂望，以爲李伯紀［綱］，于廷益［謙］合爲一人。俄而天地晦冥，國有大故，觸冒萬死，走荆雒諸山中，經營寨栅，收合徒旅，逆闖之號令不行于荆南，公實以隻手遏之。燕雲底定，璽書慰存，乃始卷甲臥鼓，頓首歸命。迴翔朝右，資望深茂。乃由山左擢杭左轄。先後十餘年，閲歷變故，最險最奇。其所爲詩文，亦隨心遞變。世之知坦公者，當以其詩文，而坦公之生平建豎，欲有所寄託，以自見於竹素，舍此集亦何以矣。昔少陵遇天寶之亂，流離巴蜀，有昔遊遣懷之作。一則曰，昔者與高李，晚登單父臺。寒蕪際碣石，萬里風雲來。一則曰，昔我遊宋中，惟梁孝王都。憶與高李輩，論交入酒壚。蓋自七雄劉項并呑割據之餘，戰伐通塗，英雄陳迹，多在梁宋之間。而况如公者，以含章振生之姿，攬中州河雒之秀，天實命以鼓吹休明，陶鑄風雅。于是乎孟津超乘於前。（寅恪案，「孟津」指王鐸。事蹟見清史列傳柒玖貳臣傳本傳等。鐸河南孟津人。又爲大學士，故云。）行屋俠轂于後，（寅恪案，「行屋」指薛所藴。事蹟見清史列傳柒玖貳臣傳本傳。并參牧齋外集伍薛行屋詩序。又桴庵爲河南孟縣人，故稱其「行屋」之號，以免與覺斯相混也。）旗鼓相當，鞭弭競奮，亦天相之也。威弧不弦，帝居左次，橋山之龍胡不逮，崆峒之仙仗杳然。於是乎棄戎旃，理翰墨，捨韎韋，事畢牘，詞壇騷壘，收合餘燼，地負海涵，大放厥詞，而依水園之全集始出。坦公書來曰，公知我者，幸爲我詩序。余雖老廢，歸向空門，不敢謂不知坦公也。孟津已矣，今所爲高李者，有行屋及安丘二公在。（寅恪案，「安丘」指劉正宗。事蹟見清史列傳柒玖貳臣傳及清史稿貳伍壹本傳等。正宗爲大學士，故以「安丘」稱之，與稱覺斯爲孟津同例也。）坦公將還朝，共理承明之事，試相與評吾言，以爲何如也。</p>

  <p class="bodytext">寅恪案，牧齋贈坦公詩，大約作於順治十一年甲午或十二年乙未，「書舊藏宋雕兩漢書後」一文末署：「歲在戊戌孟夏廿一日，重跋於武林之報恩寺。」即在順治十五年張氏尚在杭任，未奉調入京之時。至「張坦公集序」則作於張氏將離杭赴京之際，更在「書舊藏宋雕兩漢書後」以後矣。復檢清史列傳柒玖貳臣傳張<span alt="7E09">縉</span>彦傳略云：</p>

  <p class="bodytext-fs-only-np">順治十七年六月左都御史魏裔介劾大學士劉正宗罪惡，言<span alt="7E09">縉</span>彦與爲莫逆友，序其詩，稱以將明之才，詞詭譎，而心叵測。均革職逮訊。御史蕭震疏劾<span alt="7E09">縉</span>彦曰，官浙江時，編刊無聲戲二集，自稱不死英雄。有弔死在朝房，爲隔壁人救活云云。冀以假死，塗飾其獻城之罪。又以不死，神奇其未死之身。臣未聞有身爲大臣，擁戴逆賊，盜鬻宗社之英雄。且當日抗賊殉難者有人，闔門俱死者有人，豈以未有隔壁人救活，遜彼英雄？雖病狂喪心，亦不敢出此等語。<span alt="7E09">縉</span>彦乃筆之於書，欲使亂臣賊子相慕效乎？疏並下王大臣察議，以<span alt="7E09">縉</span>彦詭詞惑衆，及質訊時，又巧辯欺飾，擬斬決。上貰<span alt="7E09">縉</span>彦死，褫其職，追奪誥命，籍没家産，流徙寧古塔。尋死。</p>

  <p class="bodytext">寅恪案，牧齋爲此僨軍之將，亡國之大夫，而兼「不死之英雄」作序，鋪張敷衍，長至千餘言，其欲得張氏之潤筆厚酬，自不待論。鄙意牧齋當日之奢望，似猶不僅此也。豈竟欲藉此諛辭，感動張氏，取其購得謝三賓之宋槧兩漢書，還諸舊主，庶幾古籍美人可以并貯一處，（此「處」即「絳雲餘燼處」之「處」。若作「樓」，則非絳雲樓，而是後來河東君縊死之榮木樓矣。）與之共命而同盡，更爲絳雲老人開顔吐氣耶？坦公未能如牧齋之願，而此書遂流落他所，展轉收入清内府。三百年來陵谷屢遷，此曠世奇寶，若存若亡，天壤間恐終不可復睹矣。惜哉！惜哉！</p>

  <p class="bodytext">更有一事可與錢謝此重公案相參勘者，黄丕烈士禮居藏書題跋記伍「唐女郎魚玄機詩一卷，宋刻本」條云：</p>

  <p class="bodytext-fs-only-np">朱承爵字子儋。據列朝詩集小傳，知爲江陰人。世傳有以愛妾换宋刻漢書事。其人亦好事之尤者。唐女郎何幸，而爲其所珍重若斯。</p>

  <p class="bodytext">寅恪案，列朝詩集丁捌撰朱氏「落花」詩二首。其小傳不載以愛妾换宋刻漢書事。蕘翁所言，未知何據？牧齋所撰列朝詩集諸人小傳，多喜記瑣聞逸事之可資談助者，子儋以愛妾换宋刻漢書一事，牧齋當亦有所知聞。然不收入小傳中者，豈其事略同於象三與己身之關係，遂特避嫌，諱而不載耶？若果如是，則其心良苦，其情可笑矣。</p>

  <p class="bodytext">復次，牧齋尺牘貳與李孟芳書共十三通。其中三通關涉王弇州家漢書事。</p>

  <p class="bodytext">第壹通云：</p>

  <p class="bodytext-fs-only-np">子晉并乞道謝。漢書且更議之，不能終作篋中物也。歸期想當在春夏之交，把臂亦非遠矣。</p>

  <p class="bodytext">第拾通云：</p>

  <p class="bodytext-fs-only-np">歲事蕭然，欲告糴於子晉。藉兄之寵靈，致此質物。庶幾泛舟之役有以藉手，不致作監河侯也。以百石爲率，順早至爲妙，少緩則不及事矣。</p>

  <p class="bodytext">第壹貳通云：</p>

  <p class="bodytext-fs-only-np">空囊歲莫，百費蝟集。欲將弇州家漢書，絶賣與子晉，以應不時之需。乞兄早爲評斷。此書亦有人欲之，意不欲落他人之手。且在子晉，找足亦易辦事也。幸即留神。</p>

  <p class="bodytext">寅恪案，牧齋尺牘之編次頗有舛譌。如卷上致梁鎮臺三通，其第壹通乃致梁維樞者，而誤列於致梁鎮臺，即梁化鳳題下，乃是一例。見第伍章所論。至排列復不盡依時間先後。如第伍通論牧齋垂死時之貧困節引「致盧澹巖」札第肆通應列於第壹通前，即是其例。假定此寄李孟芳諸札之排列先後有誤，則第拾通「泛舟之役」自指與河東君有關之事。如初學集貳拾東山詩集叁河東君和牧齋「中秋日攜内出游，次冬日泛舟韻」二首之二所謂「夫君本自期安槳，賤妾寧辭學泛舟」之義。假定寄李孟芳札排列先後不誤，則「泛舟之役」别指一事，與河東君無關。兹僅稍詳論後一説，以俟讀者抉擇，蓋前一説易解，不待贅述也。</p>

  <p class="bodytext">就後一説言之，第壹通「歸期在春夏之間」等語，乃崇禎十一年戊寅牧齋被逮在京時所作。若牧齋與孟芳之尺牘皆依時間先後排列，則第拾通疑是崇禎十五年冬間所作。因此通前之第捌通有：</p>

  <p class="bodytext-fs-only-np">日來婦病未起，老夫亦潦倒倦臥。呻吟之音，如相唱和。</p>

  <p class="bodytext">等語。其時河東君正在重病中也。又第拾通云：「庶幾泛舟之役，有以藉手。」所謂「泛舟之役」，不知何指。若謂是崇禎十四年辛巳冬十一月與河東君泛舟同遊京口，（見初學集貳拾「［辛巳］小至日京口舟中」并河東君和作。及「冬至後京江舟中感懷八首」。）則是年中秋河東君尚未發病。（見初學集貳拾「［辛巳］中秋日攜内出遊」二首并河東君和作。）大約九十月間即漸有病。故牧齋「小至日京口舟中」詩云：「病色依然鏡裏霜。」河東君和作云：「香奩累月廢丹黄。」據鄭氏近世中西史日表，此年冬至爲十一月十九日。依「累月」之語推之，其起病當在九十月間，然尚能出遊并賦詩，諒未甚劇。但在途中病勢增重，祇得暫留蘇州，未能與牧齋同舟歸常熟度歲。觀牧齋「辛巳除夕」詩「悽斷鰥魚渾不寐，夢魂那得到君邊」之句，知柳錢兩人此際不在一處，而河東君之病甚劇，又可推見也。此點詳見後論，兹不多及。由是言之，牧齋致李氏尺牘第拾通中「泛舟之役」一語，非指此次京口之遊，自不待辨。至崇禎十五年冬，牧齋實有關涉「泛舟」之事，更就明清時人「泛舟之役」一習用之語考之，實有二解：一指漕運。即用左傳僖公十四年所載，其文略云：</p>

  <p class="bodytext-fs-only-np">冬晉荐饑，使乞糴於秦。［秦］輸粟於晉，自雍及絳相繼，命之曰汎舟之役。</p>

  <p class="bodytext">如碑傳集壹叁陸田雯撰盧先生世<span alt="3D36">㴶</span>傳云：</p>

  <p class="bodytext-fs-only-np">領汎舟之役，值久旱河竭，盜賊充斥，公疏數十上，犁中漕弊，皆報可。</p>

  <p class="bodytext">及道光修濟南府志伍貳盧世<span alt="3D36">㴶</span>傳云：</p>

  <p class="bodytext-fs-only-np">儹漕運，時久旱河竭，盜賊縱横，條議上聞，皆中肯綮。</p>

  <p class="bodytext">可以爲證。二指率水師攻戰之意。如晉書壹壹拾載記拾慕容儁載記云：</p>

  <p class="bodytext-fs-only-np">遣督護徐冏率水軍三千，汎舟上下，爲東西聲勢。</p>

  <p class="bodytext">可以爲證。檢牧齋此時并無參預漕運之事，則其所謂「泛舟之役」者，乃與水軍之攻戰有關無疑。若此假設不誤，兹略引資料，論之於下：</p>

  <p class="bodytext">初學集貳拾「送程九屏領兵入衛二首。時有郎官欲上書請余開府東海，任搗勦之事，故次首及之」七律二首之二後四句云：</p>

  <p class="bodytext-fs-only-np">絶轡殘雲驅靺鞨，扶桑曉日候旌旗。東征倘用樓船策，先與東風酹一巵。</p>

  <p class="bodytext">及同書貳拾下「［癸未］元日雜題長句」八首之四云：</p>

  <p class="bodytext-fs-only-np">東略舟師島嶼紆。中朝可許握兵符。樓船搗穴真奇事，擊楫中流亦壯夫。弓渡緑江驅濊貊，鞭投黑水駕天吴。劇憐韋相無才思，省壁愁看厓海圖。（自注：「沈中翰上疏請余開府登萊，以肄水師。疏甫入而奴至，事亦中格。」）</p>

  <p class="bodytext">又有學集叁貳「卓去病先生墓誌銘」云：</p>

  <p class="bodytext-fs-only-np">崇禎末，中書沈君廷揚以海運超拜。特疏請余開府東海，設重鎮任援勦。去病家居，老且病矣，聞之大喜，畫圖系説，條列用海大計，惟恐余之不得當也。疏入未報，而事已不可爲。</p>

  <p class="bodytext">然則「泛舟之役」，即「樓船」及「用海」之策。大約牧齋於崇禎十五年壬午歲暮，得知有巡撫登萊，率領舟師東征之議，以爲朝命旦夕可下，必先有所摒擋籌劃，因有告糴於毛氏之舉歟？</p>

  <p class="bodytext">又孟芳與子晉關係至密。子晉稱之爲舅氏，見其所著野外詩卷「八月十五夜從東湖歸，獨坐快閣」詩題下自注云：「和孟芳舅氏。」可以爲證。子晉此種「舅氏」之稱謂，蓋與其稱繆仲醇希雍同例，亦見野外詩卷「暮春游興福寺」詩序。初學集陸壹牧齋作子晉父毛清墓誌銘云：「君娶戈氏，於仲醇爲彌甥壻。」及同書叁玖「毛母戈孺人六十壽序」云：「毛生子晉之母戈孺人六十矣。」則知子晉之稱孟芳爲「舅氏」不過長親之意耳。讀者幸勿誤會。毛李兩人情誼既如此親密，故牧齋託孟芳向子晉「告糴」，欲藉其「寵靈」也。此函中「質物」之語，即指質於毛晉家之漢書而言。第壹貳通疑亦是崇禎十五年歲杪所作。因十六年中秋，此漢書已鬻於謝氏，故知此函所謂「歲莫」，必非十六年歲杪也。「找足」者，欲將前抵押之漢書，「絶賣」與子晉。不知何故，此議未成。後來此書於崇禎十六年秋牧齋賣與謝三賓，當先將謝氏所付書價之一部分，從子晉贖回，然後轉賣耳。「此書亦有人欲之」之「人」，或即是象三，亦未可知。賣此書與謝氏，實非牧齋本意，乃出於萬不得已。所以感恨至於此極也。</p>

  <p class="bodytext">牧齋此書今天壤間已不可得見。世之談藏書掌故者，似未注意此重公案，聊補記於此，以諗好事者。牧齋平生有二尤物。一爲宋槧兩漢書，一爲河東君。其間互有關聯，已如上述。趙文敏家漢書，雖能經二十年之久「每日焚香禮拜」，然以築阿雲金屋絳雲樓之故，不得不割愛鬻於情敵之謝三賓。未能以之殉葬，自是恨事。至若河東君，則奪之謝三賓之手，「每日焚香禮拜」達二十五年之久。身没之後，終能使人感激殺身相殉。然則李維柱之言，固爲漢書而發，但實亦不異爲河東君而發者。嗚呼！牧齋於此，可以無遺憾矣。</p>

  <p class="bodytext">又謝三賓任太僕少卿，以丁父憂出京後，即買宅西湖，（寅恪案，一笑堂詩集叁「湖莊」二題，「武林舊寓爲武弁入居，殘毁殊甚，庚寅始復，感成七律」并同書肆「燕子莊」七律「花紅水緑不歸去，辜負西湖燕子莊」句及「過武林」七律「燕子莊前柳色黄，每乘春水向錢塘」句等，可證。）放情聲色。（寅恪案，一笑堂詩集叁「無題」七律「却來重入少年場」句，可證。）全謝山謂象三視師登州時，「乾没賊營金數百萬，其富耦國。」（詳見鮚埼亭外集貳玖「題視師紀略」。）其言即使過當，然象三初罷太僕少卿，居杭州時，必非經濟不充裕者，可以斷言。其子于宣字宣子，崇禎九年丙子即已中式鄉試。（見雍正修寧波府志壹柒選舉上明舉人條。）早與然明有往還。（見春星堂詩集貳「余爲修微結廬湖上。冬日謝于宣伯仲過臨，出歌兒佐酒」）則象三亦必爲然明知交之一，可以推知。但今檢春星堂集及一笑堂詩集，俱未發現兩人往還親密之記載，其故尚待詳考。兹姑設一假定之説，在象三方面，因河東君與之絶交，而然明不能代爲挽回，轉介紹其情人與牧齋。且刻河東君尺牘，不盡删詆笑己身之語，遂致懷恨。在然明方面，因河東君與象三之絶交，實由於柳之個性特强，而謝又拘牽禮俗，不及其師之雅量通懷，忽略小節。象三既不自責，反怨然明之不盡力，未免太不諒其苦衷。職是之故，兩家集中，遂無踪跡可尋耶？當崇禎十一，十二，十三年之際，象三之年爲四十六，四十七，四十八歲。故然明胸中，爲河東君覓婿計，象三之年齡資格家財及藝能（徐沁明畫録伍略云：「謝三賓號塞翁。工山水。每與董玄宰李長蘅程孟陽究論八法，故落筆迥異恒境。」）四者，均合條件。今檢一笑堂詩集關涉河東君諸題，大抵不出此數年間之作。兹擇録并略論之於下。</p>

  <p class="bodytext">一笑堂詩集叁「湖上同胡仲修陸元兆柳女郎小集」云：</p>

  <p class="bodytext-fs-only-np">載酒春湖春未央，陰晴恰可適炎涼。佳人更帶烟霞色，詞客咸蟠錦繡腸。樂極便能傾一石，令苛非復約三章。不知清角嚴城動，烟月微茫下柳塘。</p>

  <p class="bodytext">寅恪案，或謂此題之前第貳拾題爲「與程孟陽曾波臣陸文虎集湖上」七律，其末句云，「岸柳山花又暮春」，豈柳謝之發生關係，由孟陽介紹耶？鄙意不然，因松圓耦耕堂存稿詩下有「久留湖寺」及「湖上五日對雨遣懷」兩題，知孟陽崇禎十一年戊寅春夏之間，雖實在西湖，但十二年及十三年春間，則未發見其曾游杭州之迹象。就松圓不介紹河東君於牧齋之例推之，似未必肯作此割愛之事。且據戊寅草及春星堂詩集，河東君之遊西湖，蓋始於崇禎十一年戊寅秋季，在此以前，即十一年春，則無西泠天竺間之踪跡可尋，故三賓「湖上同柳女郎小集」之詩，作於十二年乙卯春間之可能性最大也。</p>

  <p class="bodytext">同書肆「懷柳姬」云：</p>

  <p class="bodytext-fs-only-np">烟雨空濛歸路艱。石尤風急阻蕭山。倩將一枕幽香夢，吹落西溪松柏間。（自注：「時柳寓西溪。」）</p>

  <p class="bodytext">寅恪案，象三謂河東君時寓西溪。然明横山書屋即在西溪。然則此詩乃作於崇禎十二年或十三年河東君寄寓汪氏西溪别墅時也。</p>

  <p class="bodytext">上引一笑堂詩集二題，既標出「柳」姓，其爲河東君而作，絶無問題。又檢此集尚有似關涉河東君之詩不少。因其排列不盡依時間先後，故亦未敢確言。姑附録之，並略著鄙見，以俟更考。</p>

  <p class="bodytext">一笑堂詩集壹「即事」云：</p>

  <p class="bodytext-fs-only-np">萬事瓦解不堪言，一場春夢難追覓。無情只有楊柳枝，日向窗前伴愁絶。</p>

  <p class="bodytext">寅恪案，一笑堂集中，其有關涉河東君之嫌疑諸詩，幾全是今體。此首雖是古體，但細繹題目及辭旨，恐仍有爲河東君而作之可能。前兩句用白氏文集壹貳「花非花」詩：「來如春夢不多時，去似朝雲無覓處。」後二句用同書壹陸「别柳枝」詩：「兩枝楊柳小樓中。嫋娜多年伴醉翁。」蓋謂有情之美人「楊柳枝」已去矣，惟有無情之植物「楊柳枝」與塞翁相伴耳。此解釋是否有當，未敢自信，尚希通人垂教。</p>

  <p class="bodytext">同書貳「柳」云：</p>

  <p class="bodytext-fs-only-np">曾賜隋堤姓，猶懷漢苑眠。白門藏宿鳥，玄灞拂離筵。一曲春湖畔，雙眉曉鏡前。不愁秋色老，所感别經年。</p>

  <p class="bodytext">寅恪案，此首疑亦懷河東君之作，至作於何年，則未能確定也。</p>

  <p class="bodytext">同書叁「無題」云：</p>

  <p class="bodytext-fs-only-np">清尊良夜漏初長。人面桃花喜未央。彩鳳已疑歸碧落，行雲依舊傍高唐。十年長樂披星月，百戰青齊飽雪霜。回首真成彈指事，却來重入少年場。</p>

  <p class="bodytext">寅恪案，此詩前四句意謂初疑河東君已適人，今始知仍是待攀折之章臺柳。「人面桃花」句，固用孟棨本事詩情感類「博陵崔護」條。似象三在賦此詩前，曾一度得見河東君者，但詳考象三自天啓五年任嘉定縣知縣，崇禎元年入京任陝西道御史，後擢太僕寺少卿，八年丁憂歸里，十一年服闋，始可放情聲色。此十餘年間，恐無機會與河東君相值。然則其得知河東君，殆因讀嘉定諸老關於河東君兩次遊疁之作品，未必如崔護曾親見桃花人面也。又河東君湖上草崇禎十二年己卯春所賦西湖八絶句之一「最是西陵寒食路，桃花得氣美人中」兩句，極爲世人稱賞，傳播一時，或與象三此詩第貳句有關耶？「無題」詩第貳聯謂己身自崇禎元年戊辰任京職至八年乙亥丁憂歸。其在都實未滿十年，乃舉成數而言，不必過泥也。此聯下句指己身崇禎五年壬申監軍登萊之役，象三撰「視師紀略」，以自誇其軍功。今日尚可想見當時綺筵酣醉，談兵説劍，博取美人歡心之情况。吾人平心論事，謝氏視師紀略一書，雖爲全謝山鄙爲不足道，但象三之書，究是實地經驗之言，持與牧齋天啓元年辛酉浙江鄉試程録中之文，止限於紙上談兵者，以相比較，門生作品，猶勝座師一籌。唯美人心目中賞鑑如何，則生於三百年後者，不得而知矣。</p>

  <p class="bodytext">同書同卷「雨餘」云：</p>

  <p class="bodytext-fs-only-np">寒食清明一雨餘。春芳未歇緑陰舒。閒依陸子經烹茗，漫學陶公法種魚。方竹杖分野老惠，細花箋寄美人書。一年好景清和日，莫放尊前夜月虚。</p>

  <p class="bodytext">寅恪案，此題下一題即上引「湖上同胡仲修陸元兆柳女郎小集」七律。兩詩所言景物符合，頗疑此「美人」乃指河東君。蓋象三先以書約河東君宴集湖上也。</p>

  <p class="bodytext">同書同卷「春歸」云：</p>

  <p class="bodytext-fs-only-np">春歸何處最銷魂。飛絮閒庭晝掩門。幽緒秖應歸燕覺，愁懷難共落花論。天涯人遠音書斷，斗室香銷笑語存。無限情懷消折盡，不堪風雨又黄昏。</p>

  <p class="bodytext">寅恪案，此題下一題爲「嘉禾道中」有「三伏生憎客路長」之句。竊疑崇禎十三年庚辰春河東君與謝氏絶交之後，遂因而發病，避往嘉興。象三不勝「天涯人遠音書斷」之「幽緒」「愁懷」，故冒暑追至禾城，思欲挽回殭局。兩題前後銜接，殊非偶然。此點可與下引尺牘第貳伍通相參證。寅恪初讀一笑堂詩集，頗覺柳謝關係之作不多，後取尺牘參較，始知兩書實有互相發明之妙也。復檢一笑堂詩集叁有「庚辰九月再寓嘉禾祥符寺」一題，頗疑象三此行亦與河東君有關。本章下論牧齋於崇禎十三年庚辰十月至嘉興晤惠香，爲河東君訪半野堂之前導，然則謝去錢來，皆是「孩童捉柳花」之戲。（見下引白詩。）前引全謝山「題視師紀略」，謂象三「與受之争妓柳氏，遂成貿首之仇」。「貿首之仇」固不確，「争妓柳氏」則爲實録也。又第叁章論戊寅草陳臥子序中「柳子」之語，蓋本於白香山「春盡日宴罷感事獨吟」詩「春隨樊子一時歸」句及蘇東坡「朝雲詩引」。象三以「春歸」爲題，亦取意於白蘇。更觀香山此題，尚有「思逐楊花觸處飛」之句，則謝氏冒暑往嘉興，亦是「逐楊花」也。但香山「獨吟」詩後第貳題爲「前有别柳枝絶句，夢得繼和云，春盡絮飛留不得，隨風好去落誰家。（寅恪案，夢得此兩句見全唐詩第陸函劉禹錫壹貳「楊柳枝詞」九首之九。）又復戲答。」云：</p>

  <p class="bodytext-fs-only-np">柳老春深日又斜。任他飛向别人家。誰能更學孩童戲，尋逐春風捉柳花。</p>

  <p class="bodytext">則象三冒暑往禾「尋逐春風捉柳花」之後，河東君落於籛後人之家，而象三惓戀不忘，童心猶在，可哀可笑也已。至象三自號「塞翁」，不知始於何時。若在與河東君絶交之後，則其失馬之意，恐不免仍取義於香山之詩，即白氏文集叁伍「病中詩十五首」之「賣駱馬」及「别柳枝」兩絶句并同書柒壹「不能忘情吟」之序及詩，美人名馬互相關聯之意。然則塞翁所失者非「駱馬」乃「柳枝」也。苟明乎此，乾隆修鄞縣志壹陸謝三賓傳云：「謝三賓字象山。」則知「象山」以象香山自命。一笑堂詩集中諸詩涉及香山柳枝之作者，實皆爲河東君而賦，無足怪也。</p>

  <p class="bodytext">同書同卷「無題」云：</p>

  <p class="bodytext-fs-only-np">咫尺花源未可尋。避人還向水雲深。簫聲已隔烟霄路，珮影空留洛水潯。寂寞文園長被病，衰遲彭澤但行吟。空齋獨坐清如衲，留得枯禪一片心。</p>

  <p class="bodytext">寅恪案，此詩疑亦爲河東君而作。其辭旨可與本章前引汪然明「無題」詩，相參證也。</p>

  <p class="bodytext">同書同卷「湖莊」云：</p>

  <p class="bodytext-fs-only-np">數椽新構水邊莊。草舍題名燕子堂。棲處不嫌雲棟小，來時常及柳絲黄。願言江左家風舊，（寅恪案，鮚埼亭集外編陸「明故按察副使監軍贛菴陸公［宇<span alt="24423">𤐣</span>］墓碑銘」謂周明貽謝三賓書曰：「昔德祐之季，謝昌元贊趙孟傳誘殺袁進士以賣國，執事之家風也。」取陸書與謝詩中「家風」二字對，不禁令人失笑。）不貯徐州脂粉香。月夕風晨聯一笑，此非吾土寄相羊。</p>

  <p class="bodytext">同書同卷「湖莊」云：</p>

  <p class="bodytext-fs-only-np">湖山晚對更蒼蒼。燕子堂前徑欲荒。寒雁帶雲棲荻渚，虚舟載月倚蓮塘。嚴城街鼓催更早，遠寺僧鐘度水長。獨上段橋天似洗，數星漁火耿鄰莊。</p>

  <p class="bodytext">寅恪案，此兩詩皆象三自詠其西湖别墅者，第壹題自是與河東君有關。第貳題儻作於崇禎十三年庚辰以後，十七年甲申以前，亦與河東君有關。其作第壹題時，與河東君往還正密。至作第貳題時，則河東君已與之絶交矣。第壹題第貳聯上句用劉夢得「金陵五題」之第貳題「烏衣巷」七絶「舊時王謝堂前燕」之典。（見全唐詩第陸函劉禹錫壹貳。）下句用白香山「燕子樓」三首并序之典。（見白氏文集壹伍。）綜合上下兩句之意，實爲掩飾之辭，非由衷之語也。頗疑「燕子堂」與「一笑堂」或即同一建築物。後來河東君與之絶交，故第貳題云：「燕子堂前徑欲荒。」謝家堂前之燕，既飛向别人之家，遂取第壹題「月夕風晨聊一笑」句中「一笑」二字，以改易「燕子」二字之舊堂名。又或用全唐詩叁李白叁「白紵詞」中「美人一笑千黄金」之句。「美人」爲河東君之號，此堂之名亦與河東君有關。第貳章已論及之。若果如是，第壹題第柒句可爲後來發一苦笑之預兆也。象三自丁憂後，優遊林下，構湖莊，買古籍，所用不貲。其人既非以賣文爲活，則經費何從而來？全謝山謂其登萊之役，乾没多金，當可信也。</p>

  <p class="bodytext">同書同卷「無題」二首云：</p>

  <p class="bodytext-fs-first-np">曲徑低枝罥額羅。水亭花榭笑經過。偶尋静侣穿修竹，愛近幽香坐碧蘿。秋水芙蓉羞媚頰，高堂絲竹避清歌。從來不識人間事，肯使閒愁上翠娥。</p>

  <p class="bodytext-fs-last-np">春園又憶雨如麻。細語明缸隔絳紗。幾度暗牽遊子意，何來遽集野人家。芙蓉霜落秋湖冷，楊柳烟銷夜月斜。回首故山無限思，一江烟水漲桃花。</p>

  <p class="bodytext">同書同卷「坐雨」略云：</p>

  <p class="bodytext-fs-only-np">秋雨空堂長緑莎。柴關車馬斷經過。</p>

  <p class="bodytext">同書同卷「排悶」云：</p>

  <p class="bodytext-fs-only-np">排悶裁詩代管絃。筆牀唤起穎生眠。死灰已棄從相溺，熱竈雖炎定不然。最喜長康癡黠半，却憐茂世酒螯全。無人縛處求離縛，熟讀南華第一篇。</p>

  <p class="bodytext">寅恪案，以上三題五首相連，疑是同時所作。蓋象三因秋雨追憶前次湖上春雨時，與河東君文讌之事，即上引「雨餘」及「湖上同柳女郎小集」兩題所言者。象三自號塞翁，然念念不忘已失之「馬」。其爲人黠固有之，癡亦不免。既被河東君棄絶，更招嘲駡，即「死灰已棄從相溺」。象三雖竭力以圖挽回，終不生效，即「熱竈雖炎定不然」。追思往事，裁詩排悶，即「無人縛處求離縛」。夫三賓害如是之單相思病，真可謂天下之大癡。尤足證第叁章所引牧齋「題張子石湘游篇小引」中「人生斯世，情之一字，熏神染骨，不唯自累，又足以累人乃爾」等語爲不虚。然則河東君之魔力，殊可畏哉！殊可畏哉！又「排悶」下第肆題爲「閒居」，其結語云：「暫敕病魔爲外護，當關爲謝客侵晨。」此乃反用李義山詩集上「富平少侯」詩：「當關莫報侵晨客，新得佳人字莫愁」之辭旨，甚爲巧妙。「排悶」下第伍題爲「坐雨」詩，有「信風信雨小樓中，萬軸千籤擁座東」及「惟餘侍女問難字，無復書郵報遠筒」等語，可取與初學集貳拾東山詩集「［壬午］獻歲書懷」二首之二「網户疏窗待汝歸」及「四壁圖書誰料理」等句相印證。蓋河東君之博通羣籍，實爲當時諸名士所驚服惓戀者也。</p>

  <p class="bodytext">同書同卷「鄰莊美人歌吹」云：</p>

  <p class="bodytext-fs-only-np">塵心浄盡絮沾沙。永日閒門閉落花。唱曲聲從何處起，倚樓人是阿誰家。桃花路近迷仙棹，楊柳枝疏隔暮鴉。却怪晚風偏好事，頻吹笑語到窗紗。</p>

  <p class="bodytext">寅恪案，此詩結句云：「却怪晚風偏好事，頻吹笑語到窗紗。」自是只聞歌吹，而未見歌吹者。但象三特用「美人」二字，疑意有所指。豈爲河東君落在籛後人家而作耶？若依此詩排列次序，前一首爲「閒步」，末句云：「疎林淡靄近重陽」。後一首爲「病中口占」，首句云：「秋色蕭條冷夕陽」。則前後兩題，皆秋間之作，似與「鄰莊」詩中「絮沾沙」及「閉落花」等語之爲春暮者不合。但細繹「楊柳枝疎隔暮鴉」，則亦是秋季景物。故不必過泥，認其必作於春季也。儻「鄰莊」一詩，果作於秋季者，則第貳聯下句乃用李太白「何許最關情，烏啼白門柳」之典。（見全唐詩第叁函李白叁「楊叛兒」。）據有學集壹「和東坡西臺詩韻」序，知牧齋以順治四年丁亥四月初被逮至南京下獄，歷四十餘日，出獄之後，值河東君三十生日，遂和東坡西臺詩爲壽，并以傳示友朋求和。今「鄰莊」詩後第叁題爲「丁亥冬被誣在獄，時錢座師亦自刑部回，以四詩寄示，率爾和之四首」。初視之，似象三得牧齋詩在丁亥冬。更思之，謝氏在獄中，似不能接受外來文字，如牧齋此題之涉及當日政治者，然則謝氏得其座師詩時，或在未入獄之前，和詩雖在入獄後所作，而「鄰莊」一題，實在接牧齋慶祝河東君壽辰詩時所賦，因不勝感慨，遂有桃花楊柳一聯，以抒其羨慕妬忌之意歟？俟考。</p>

  <p class="bodytext">同書同卷「落花」云：</p>

  <p class="bodytext-fs-only-np">欲落何煩風雨催。芳魂餘韻在蒼苔。枝空明月成虚照，香盡游蜂定暗猜。有恨似聞傳塞笛，多情偶得傍妝臺。春風自是無情物，冷眼看他去復來。</p>

  <p class="bodytext">寅恪案，此詩辭旨多取材於樂府詩集貳肆「梅花落」諸人之作。讀者可取參閲，不須贅引。惟有第伍句固用梅花落曲之典，但恐亦與象三之自號「塞翁」不無關涉也。第柒第捌兩句似謂河東君於鴛湖與牧齋别去後，又復由茸城同舟，來到虞山家中。此「去復來」一段波折，持較河東君於崇禎十三年庚辰春與己身絶交離杭州赴嘉興，遂一去不復來者，以冷眼觀之，殊不勝其感歎也。</p>

  <p class="bodytext">同書肆「美人」云：</p>

  <p class="bodytext-fs-only-np">香袂風前舉，朱顔花下行。還將團扇掩，一笑自含情。</p>

  <p class="bodytext">寅恪案，此「美人」殆非泛指，當專屬之河東君。象三以「一笑」名其集，而集中關涉河東君之詩甚不少，則此詩末句「一笑」二字，大可玩味。又牧齋垂死時賦「追憶庚辰冬半野堂文讌」詩有「買回世上千金笑」之句。夫「乾没多金，富可耦國」之富裕門生，獨於此點不及其賣文字以資生活，鬻書籍而構金屋之貧窮座師，誠如前論「湖莊」兩題，所謂可發一苦笑者也。一笑！</p>

  <p class="bodytext">同書同卷「柳」七絶四首云：</p>

  <p class="bodytext-fs-first-np">灞橋烟雨一枝新。不效夭桃臉上春。想像風流誰得似，楚王宫裏細腰人。</p>

  <p class="bodytext-fs-np">朝烟暮雨管離情。唱盡隋堤與渭城。惟有五株陶令宅，無人攀折只啼鶯。</p>

  <p class="bodytext-fs-np">莫遣春寒鎖柳條。風華又是一年遥。即令春半湖塘路，多少遊人倚畫橈。</p>

  <p class="bodytext-fs-last-np">水岸微風百媚生。漢宫猶愧舞腰輕。東山愛爾多才思，更在春深絮滿城。</p>

  <p class="bodytext">寅恪案，象三詩集中諸作，排列不依時間先後，前已及之。故此題是否爲河東君而作，殊未敢決言。若果爲河東君而作者，則第肆首末兩句，可爲下引尺牘第貳伍通「某公作用，亦大異賭墅風流」等語之旁證。又象三賦此首，用謝安及謝道韞之故實，足稱數典不忘祖。但後來牧齋傳刊東山詶和集，想象三讀之，必深恨老座師之於舊門生，不僅攘奪其心愛之美人，并將其先世佳妙典故席捲而去矣。</p>

  <p class="bodytext">同書同卷「聽白氏女郎曲」云：</p>

  <p class="bodytext-fs-only-np">絃子輕彈曲緩謳。白家樊素舊風流。博陵自是傷情調，况出佳人玉指頭。</p>

  <p class="bodytext">寅恪案，此題中之「白女郎」，恐非真姓白，實指河東君，其以「白」爲稱者，不過故作狡獪耳。象三既以香山自命，因目河東君爲樊素。第叁句兼用白氏文集陸玖「池上篇」序略云：</p>

  <p class="bodytext-fs-only-np">潁川陳孝山與釀法，酒味甚佳。博陵崔晦叔與琴，韻甚清。（參同書柒拾「唐故虢州刺史崔公墓誌銘」。）蜀客姜發授秋思，聲甚淡。弘農楊貞一與青石三，方長平滑，可以坐臥，每至池風春，池月秋，水香蓮開之旦，露清鶴唳之夕，拂楊石，舉陳酒，援崔琴，彈姜秋思，頽然自適，不知其他，酒酣琴罷，又命樂童登中島亭，合奏霓裳散序。曲未竟，而樂天陶然已醉，睡於石上矣。</p>

  <p class="bodytext">及太平廣記肆捌捌「鶯鶯傳」略云：</p>

  <p class="bodytext-fs-only-np">崔已陰知將訣矣，恭貌怡聲，徐謂張曰，君常謂我善鼓琴，向時羞顔，所不能及。今且往矣，既君此誠。因命拂琴，鼓霓裳羽衣序，不數聲，哀音怨亂，不復知其是曲也。左右皆欷歔。崔亦遽止之。投琴，泣下流連，趨歸鄭所，遂不復至。</p>

  <p class="bodytext">據此，則第叁章引質直談耳，述河東君與宋轅文絶交時，以倭刀斷琴之事，或與象三此詩亦有類似之處。觀象三「懷柳姬」一題，其稱柳如是爲「柳姬」與陳臥子稱楊影憐爲「楊姬」者，同是一例。復證以此題「白氏女郎」之語，益知其以河東君爲禁臠矣。由是推論，柳謝恐已先有婚姻成約，柳後復背棄，故謝之怨恨，殊非偶然。又錢柳因緣自鴛湖别後，曾有一段波折，當由嫡庶問題，詳見後論柳錢茸城舟中結褵節。然則謝之失敗，錢之成功，皆決於此點無疑也。</p>

  <p class="bodytext">同書同卷「竹枝詞」五首云：</p>

  <p class="bodytext-fs-first-np">錢塘門外是西湖。湖上風光記得無。儂在畫船牽繡幙，郎乘油壁度平蕪。</p>

  <p class="bodytext-fs-np">初從三竺進香回。逐隊登船歸去來。誰解儂家心裏事，靈籤乞得暗中開。</p>

  <p class="bodytext-fs-np">攜手長堤明月中。紅樓多在段橋東。當年歌舞今安在，魂斷西泠一笛風。</p>

  <p class="bodytext-fs-np">細雨微風度柳洲。柳絲裊裊入西樓。春光莫更相撩撥，心在湖中那一舟。</p>

  <p class="bodytext-fs-last-np">處處開堂佛法新。香雲能洗六根塵。欲攜女伴參禪去，生怕山僧偷看人。</p>

  <p class="bodytext">寅恪案，此題似屬一般性，但亦可兼括河東君在内。觀前引河東君湖上草「西泠十首」，其第壹首第貳聯云：「金鞭油壁朝來見，玉佩靈衣夜半逢。」乃與謝詩同是一般性者。唯柳詩末二句云：「一樹紅梨更惆悵，分明遮向畫樓中。」則爲高自標置，暗示避居西溪汪氏書樓之意，與謝詩「柳絲裊裊入西樓」之語，區以别矣。</p>

  <p class="bodytext">同書同卷「贈人」云：</p>

  <p class="bodytext-fs-only-np">白璧峩峩蔭座人。高情早已屬秋旻。還驚麗藻波瀾闊，没得句章與緯真。</p>

  <p class="bodytext">寅恪案，「句章」爲鄞縣之古稱，「緯真」乃屠隆之字，屠亦鄞縣人。象三以屠長卿自比也。至所贈之人，據「麗藻波瀾闊」之語，恐非河東君莫屬。姑記此疑，以俟更考。</p>

  <p class="bodytext">同書同卷「贈别」云：</p>

  <p class="bodytext-fs-first-np">嚬紅低緑斂雙蛾。腸斷尊前一曲歌。爲問别時多少恨，滿城飛絮一江波。</p>

  <p class="bodytext-fs-np">清歌細舞不勝情。惜别休辭酒再傾。此去銷魂何處劇，夕陽山外短長亭。</p>

  <p class="bodytext-fs-np">春花欲落雨中枝。觸目傷情是别離。罷撫危絃收舞袖，背人小語問歸期。</p>

  <p class="bodytext-fs-last-np">行雲聚散本無根。紅袖尊前拭淚痕。欲借冰絃傳别恨，斷腸深處不堪論。</p>

  <p class="bodytext">寅恪案，細玩四首辭旨，乃女别男者。此女非不能詩，特此男爲之代作，如初學集貳拾牧齋「代惠香别」之例。頗疑此四首乃象三作於「懷柳姬」之前。蓋謝氏由杭州返寧波，别河東君之際所賦。其時間或是崇禎十二年也。</p>

  <p class="bodytext">同書同卷「櫻桃」云：</p>

  <p class="bodytext-fs-only-np">牆角櫻桃一樹花。春風吹綻色如霞。重來但見森森葉，惆悵西風暮雨斜。</p>

  <p class="bodytext">寅恪案，此首疑是象三於明南都傾覆以後，至虞山祝賀牧齋生日，因有感於杜牧之「緑葉成陰子滿枝」之語，（見太平廣記貳柒叁「杜牧」條引唐闕史及全唐詩第捌函杜牧捌「悵詩」并序。又可參同書同函杜牧伍「歎花」。）遂爲河東君及趙管妻而作也。檢一笑堂詩集叁「海虞」云：</p>

  <p class="bodytext-fs-only-np">訪舊經過海上城。丹楓紫荻照波明。微雲漏日秋光澹，遠水摇風曉色清。千里懷人輕命駕，一時興盡欲兼程。山川滿目傷心處，獨臥孤篷聽雁聲。</p>

  <p class="bodytext">又「壽錢牧齋座師」（此詩上四句前已引，兹以解釋便利之故，特重録之。）云：</p>

  <p class="bodytext-fs-only-np">天留碩果豈無爲。古殿靈光更有誰。渭水未嘗悲歲晚，商山寧復要人知。秋風名菊三杯酒，春雨華鐙一局棋。遥向尊前先起壽，敬爲天下祝耆頤。</p>

  <p class="bodytext">此兩題連接，當爲同時所作。牧齋生日爲九月二十六日，象三親至常熟，自是爲牧齋祝壽。雖難決定爲何年所作，「海虞」詩有「山川滿目傷心處」之句，「壽牧齋」詩有「渭水」「商山」一聯，則至早亦必在順治七年庚寅以後。復觀「天留碩果豈無爲」之句，則疑是距鄭延平將率師入長江前不甚久之時間。象三或更藉此次祝壽之機緣，以解釋前此購漢書減值之宿憾歟？其以「櫻桃」爲題者，仍是用「櫻桃樊素口，楊柳小蠻腰」之典。（見太平廣記壹玖捌「白居易」條引雲溪友議及孟棨本事詩事感類「白尚書姬人樊素善歌，妓人小蠻善舞」條。）「櫻桃」詩第貳句「春風吹綻色如霞」，可與牧齋答河東君半野堂初贈詩「聞君放誕想流風。臉際眉間訝許同」之語相證發。第肆句「西風」一辭，不僅與牧齋生日在季秋之今典符會，且與柳氏傳「一葉隨風忽報秋，縱使君來豈堪折」之語適合。（見太平廣記肆捌伍。）儻讀者取虎邱石上無名氏題詩「最憐攀折章臺柳，憔悴西風問阿儂」之句相較，尤令人失笑。（詳見第伍章所論。）所可注意者，據「海虞」詩「千里懷人輕命駕，一時興盡欲兼程」，及「壽牧齋」詩「遥向尊前先起壽」等語，是象三本爲祝壽至虞山，又不待牧齋生日復先返棹，其故殊不可解。豈河東君不願此不速之客來預壽筵耶？俟考。又檢一笑堂詩集叁「壽座師錢牧齋先生」云：</p>

  <p class="bodytext-fs-only-np">一代龍門日月懸。晏居人望似神仙。道同禹稷殊行止，文與歐蘇作後先。夜雨溪堂收散帙，秋風山館聽調絃。不知誰爲蒼生計，須與先生惜盛年。</p>

  <p class="bodytext">寅恪案，此詩第陸句殆與河東君有關。第柒捌兩句之辭旨，似在崇禎十四年河東君適牧齋以後，十七年明北都未破以前所賦。象三詩集止分體而不依時，故「天留碩果豈無爲」一律，雖排列於此首之前，其實作成時間，乃在此首之後也。</p>

  <p class="bodytext">同書同卷「索歌」云：</p>

  <p class="bodytext-fs-only-np">簾幙春陰晝不開。排愁須仗麴生才。煩君爲撥三絃子，一曲蒲東進一杯。</p>

  <p class="bodytext">寅恪案，「蒲東」一辭，疑用元微之鶯鶯傳「蒲之東十餘里，有僧舍曰普救寺，張生寓焉」之語，與「聽白氏女郎曲」詩「博陵自是傷情調」之「博陵」，同一出處。蓋以河東君比雙文也。又「索歌」之「索」，殆與樂府詩集柒玖丁六娘「十索」四首及無名氏同題二首有關。唯此則男向女索，而所索爲歌耳。由是推之，此女必能歌者。河東君善歌，見第叁章論戊寅草中「西河柳」節，兹不更贅。</p>

  <p class="bodytext">同書同卷「白辛夷」（自注：「玉蘭。」）云：</p>

  <p class="bodytext-fs-only-np">玉羽霜翎海鶴來。滿庭璀燦雪争開。瓊花未必能勝此，定有瑶姬下月臺。</p>

  <p class="bodytext">寅恪案，此首或有爲河東君而作之可能。玩末句「定有」二字，恐非偶然詠花之詩，實指河東君肌膚潔白而言。見後論牧齋「冬日同如是泛舟有贈」詩及「玉蘂軒記」等。兹暫不詳及。元微之有句云：「尋常百種花齊發，偏摘梨花與白人。」（見才調集伍「離思」六首之六。）象三賦詩，殆有此感耶？至若白樂天長恨歌「梨花一枝春帶雨」句，（見白氏文集壹貳。）雖爲五十年後小臣外吏評泊楊妃之語，自不可與普救唐昌之才子詞人親覿仙姿者，同科並論。但玉環源出河中觀王雄之支派，河中爲中亞胡族居留地，（可參拙著元白詩箋證稿第貳章「琵琶引」論琵琶女。第肆章「豔詩及悼亡詩」論鶯鶯。并校記中所補論諸條。）故香山所言，未必全出於想象虚構也。</p>

  <p class="bodytext">同書同卷「柳絮」云：</p>

  <p class="bodytext-fs-only-np">紅袖烏絲事渺茫。小園寥落歎韶光。無端簾幙風吹絮，又惹閒愁到艸堂。</p>

  <p class="bodytext">寅恪案，此首疑爲河東君而作。第叁句恐是兼用劉夢得「春盡絮飛留不得，隨風好去落誰家」之句及世説新語言語類「謝太傅寒雪日内集」條「兄女［道韞］曰，未若柳絮因風起」之典。但第壹句有「紅袖烏絲」之語，則綜合第壹第叁兩句之意，當是象三見河東君詩詞之類，因而有感。此乃牧齋「戲題美人手跡」之反面作品。蓋謝詩乃杜蘭香已去，而錢詩則萼緑華將來，故哀樂之情迥異也。</p>

  <p class="bodytext">同書同卷「西泠橋」云：</p>

  <p class="bodytext-fs-only-np">堤花零落舊山青。楚雨巫雲付杳冥。二十年來成一夢，春風吹淚過西泠。</p>

  <p class="bodytext">寅恪案，象三此詩雖不能確定爲何年所作，但有「二十年來」之語，則其作成時間必甚晚，可以無疑。至「楚雨巫雲」之典，自指河東君而言，又不待論。由此推之，謝氏遲暮之年，猶不能忘情如此，真可謂至死不悟者矣。若更取塞翁此詩，與没口居士「蒲團歷歷前塵事，好夢何曾逐水流」之句，（見有學集壹叁「病榻消寒雜咏」第叁肆首。）互相印證，則知師弟二人，雖夢之好惡不同，而皆於垂死之年，具有「尋夢」之作，吾人今日讀之，不禁爲之廢書三歎也。</p>

  <p class="bodytext">今據上引一笑堂詩集諸題觀之，有爲河東君而作之嫌疑者，竟若是之多，殊覺可詫。細思之，亦無足異。象三於此，頗與程孟陽相似，殆由惓戀舊情，不忍割棄之故。夫程謝乃害單相思病者，其詩集之保留此類作品，可憐，可恨，可笑，固無待言。至若陳臥子之編刻本身諸集，多存關涉河東君之詩詞，則與朱竹垞不删「風懷詩」之事，皆屬雙相思病之範圍，自不可與程謝同日而語。噫！象三氣量褊狹，手段陰狠，復挾多金，欲娶河東君而不遂其願。儻後來河東君所適之人非牧齋者，則其人當不免爲象三所傷害。由今觀之，柳錢之因緣，其促成之人，在正面爲汪然明，在反面爲謝象三，豈不奇哉？苟明乎此，當日河東君擇婿之艱，處境之苦，更可想見矣。</p>

  <p class="bodytext">河東君與汪然明尺牘第貳伍通云：</p>

  <p class="bodytext-fs-only-np">率爾出關，奄焉逾月。先生以無累之神，應觸熱之客，清淳之語，良非虚飾，而弟影杯彌固，風檄鮮功，乃至服餌清英，泳游宗極，只溢滯淫靡，間恬遏地，（寅恪案，「溢」疑當作「益」。「淫靡」二字連文，當斷句。「間」上疑脱一「雲」字，或「此」字。「雲間」或「此間」，指松江也。另一本「間」作「聞」，恐非。蓋河東君與臥子關係密切，若作「聞」字，則未免疏遠矣。似不如仍作「間」字上有脱文爲較妥。俟考。「恬遏地」三字連文，解釋見下。）有觀機曹子，切劘以文。其人鄴下逸才，江左罕儷，兼之叔寶神清之譽，彦輔理遣之談。觀濤之望，斯則一耳。承諭出處，備見剴切，特道廣性峻，所志各偏。久以此事推纖郎，行自愧也。即某與云云，亦弟簡雁門，而右逢掖。諧尚使然，先生何尤之深，言之數歟？至若某口語，斯又鄙流之恒，無足異者。董生何似？居然雙成耶？棲隱之暇，樂聞勝流。顧嵇公嬾甚，無意一識南金。奈何！柴車過禾，旦夕遲之。伏枕荒謬，殊無銓次。</p>

  <p class="bodytext">寅恪案，河東君此札爲尺牘三十一通中最可研究，而富有趣味者。惜有譌誤之處，明刻本已然，無可依據校補，兼以用典之故，其辭旨更不易曉。然此通實爲河東君身世之轉捩點，故不可不稍詮釋引申之，藉以説明錢柳因緣殊非偶然，必有導致之條件，爲其先驅也。此札末云：「柴車過禾，旦夕遲之。伏枕荒謬，殊無銓次。」乃河東君於崇禎十三年庚辰春間以與謝三賓絶交，遂致發病，因離杭州。抵嘉興後，留居養疴。然明得知此情况，欲往慰問勸説，先以書告之。河東君即復此札，以答謝其意，且自述己身微旨所在也。至河東君此次在禾養疴之處，頗疑即吴來之昌時之勺園。第叁章論河東君戊寅草「初秋」七律八首中第肆第伍兩首及陳臥子平露堂集「初秋」七律八首中第陸首，皆涉及吴來之。蓋河東君至遲已於崇禎八年乙亥秋間在松江陳臥子處得識吴氏。又本章及第伍章有關惠香勺園臨頓里及卞玉京諸條，皆直接或間接可證明河東君此次在嘉興養疴之處，吴氏之勺園，乃最可能之地。讀者若取兩章諸條參互觀之，則知所揣測者，即不中亦不遠也。此札所用典故之易解者，止舉其出處，不更引原文，以免繁贅。如「影杯彌固」見晉書肆叁樂廣傳。「風檄鮮功」見三國志魏志陸袁紹傳裴注引魏氏春秋，同書貳壹王粲傳附陳琳傳裴注引典略，後漢書列傳陸肆上袁紹傳及文選肆肆陳孔璋「爲袁紹檄豫州」等。「叔寶神清之譽」見晉書叁陸衛玠傳劉惔論玠語。「彦輔理遣之談」亦見同書同傳。但玠傳以此屬之叔寶，而非其妻父樂廣也。「觀濤」見文選叁肆枚叔「七發」。「簡雁門而右逢掖」見後漢書列傳叁玖王符傳。「董生何似，居然雙成耶？」見漢武内傳，即所謂「［王母］又命侍女董雙成吹雲和之笙」者。「嵇公嬾甚」見文選肆叁嵇叔夜「與山巨源絶交書」。「無意一識南金」見晉書陸捌薛兼傳。綜合推測，然明原書之内容約有三端，一「某與云云」者之「某」，當即象三，亦即「雁門」。蓋河東君自謂其天性忽略貴勢，而推崇儒素，如皇甫嵩之所爲者，然明不可以此責之也。二「至若某口語」之「某」，當亦指象三。尺牘第貳玖通云「某公作用，亦大異賭墅風流矣」之「某公」，乃用晉書柒玖謝安傳，自是指象三。河東君以此駡三賓爲謝氏不肖子孫也。蓋象三因河東君與之絶交，遂大肆誹謗，散播謡言，然明舉以告河東君。「風檄鮮功」之「檄」，即象三之蜚語。尺牘第貳柒通末所云：「餘扼腕之事，病極，不能多述。」所謂「扼腕之事」，或亦與象三有關也。三「董生何似，居然雙成耶？」此乃受人委託之董姓，轉請然明爲之介紹於河東君，但河東君不願與之相見。河東君既不以某公爲然，因亦鄙笑其所遣之董姓，而比之於王母之侍女，爲其主人吹嘘服役也。「觀濤之望，斯則一耳」之語有兩義，一指愈疾之意。一指至杭州之意。蓋杭州亦觀濤之地也。（可參尺牘第貳肆通所論。）河東君此札下文所言，乃表示不願至杭州與謝象三復交之旨，謂心中之理想，實是陳臥子。此則元微之所謂「曾經滄海難爲水，除却巫山不是雲。」者。因已有「觀機曹子」在，不必更見他人，諒然明亦必解悟其故矣。兹成爲問題者，即此「觀機曹子」，究誰指乎？繹「恬遏地」一辭，乃王謝地冑之義。王恬謝遏皆是王謝門中之佳子弟，且爲東晉當日之勝流也。見晉書陸伍王導傳附子恬傳。又世説新語賢媛類「王凝之謝夫人既往王氏」條及劉孝標注。晉書玖陸王凝之妻謝氏傳并世説新語賢媛類「王江州夫人語謝遏」及「謝遏絶重其姊」條等。「觀機曹子」之「子」，其義當同於世説「王凝之謝夫人既往王氏」條所謂「王郎逸少之子」及晉書王凝之妻謝氏傳所謂「王郎逸少子」之「子」，乃兒子之義。蓋河東君自比於有「林下風」之謝道韞。故取「觀機曹子」之辭，以目其意中人。河東君既不論社會階級之高下，而自比於謝道韞，則臥子家世，雖非王謝門第，然猶是科第簪纓之族。「儗人必於其倫」之義，固稍有未合。但爲行文用典之便利，亦可靈活運用，不必過於拘執也。「觀政某曹」乃分部郎官之稱。蓋明之六部，即古之諸曹。當時通目兵部爲樞部，依據此稱，徧檢與河東君最有關係之勝流，若宋轅文李存我并李舒章諸名士之父，皆未嘗任兵部之職。惟陳臥子之父所聞，雖非實任兵部之職，但曾有一度與兵部發生關係。河東君或因此誤記牽混，遂以爲繡林實任兵部主事。故以「觀機曹子」之辭，目臥子也。據陳忠裕全集貳玖「先考繡林府君行述」略云：</p>

  <p class="bodytext-fs-only-np">是秋（指萬曆四十三年乙卯秋。）舉於鄉，主司爲相國高陽孫公。府君在冬官時，於諸曹中清望最高。羣情推轂，旦夕當改銓部曹郎，而高陽公又以府君慷慨任事，欲移之樞部。未決，會艱歸，俱不果。</p>

  <p class="bodytext">又檢黄石齋道周黄漳浦集貳陸「陳繡林墓誌」略云：</p>

  <p class="bodytext-fs-only-np">乙卯舉於鄉，甚爲高陽公（原注：「洪思曰，孫文介公慎行，高陽人。」寅恪案，洪思事蹟可參楊鍾羲雪橋詩話餘集壹「龍溪洪阿士名思。黄石齋先生高弟」條。）所知。其時欲改公銓部。（寅恪案，此時陳所聞官工部屯田司主事。）孫文介（原注：「謂孫尚書慎行也。」）方任嚴疆，欲得公在樞部。事未決，會公丁艱歸。</p>

  <p class="bodytext">可知臥子之父繡林，曾一度有爲兵部主事之可能，而未成事實。「樞機」兩字義同，可以通用。故「樞部」即「機部」。兹有一端，不可不辨者，即石齋以孫承宗之謚爲「文介」，乃下筆時誤記。實則承宗爲高陽人，以兵部尚書兼東閣大學士，預機務，經略薊遼。（見初學集肆柒孫公行狀及明史貳伍拾孫承宗傳。）慎行爲武進人，卒謚文介。始終未嘗官兵部尚書，亦未任宰相。且絶不能以著籍武進之人，而任應天主考，考取華亭之陳所聞爲舉人之理。（見明史貳肆叁孫慎行傳。）石齋偶爾筆誤，未足爲異，然洪氏不特不爲改正，又從而證實之，竟以承宗爲慎行，可謂一誤再誤。甚矣！讀書之難也。因恐世人以洪氏與石齋關係密切，注釋石齋之文，必得其實，故爲附辨之如此。</p>

  <p class="bodytext">觀河東君此札推重臥子如此，而臥子不能與河東君結合之事勢，已如前論，當亦爲然明所深知。然則臥子既難重合，象三又無足取，此時然明胸中，必將陳謝兩人之優劣同異，互相比較，擇一其他之人，取長略短，衡量斟酌，將此條件適合之候補者，推薦於河東君。苦心若是，今日思之，猶足令人歎服！由此言之，牧齋於萬曆三十八年庚戌二十九歲時，與韓敬争狀元失敗，僅得探花，深以爲憾。又於崇禎元年戊辰四十七歲時，與温體仁周延儒争宰相失敗，且因此獲譴，終身憤恨。然於崇禎十三年庚辰五十九歲時，與陳子龍謝三賓争河東君，竟得中選。三十年間之積恨深怒，亦可以暫時洩息矣。牧齋此時之快意，可以想見也。俟後論河東君過訪半野堂時詳論之。</p>

  <p class="bodytext">復次，河東君此札中所謂「纖郎」果爲誰耶？前引林天素所作「柳如是尺牘小引」已言其所謂女史纖郎，當即王修微。兹請更詳證之。春星堂詩集伍遺稿「西湖紀遊」（寅恪案，據厲鶚湖船録稱此文爲「西湖曲自序」。）云：</p>

  <p class="bodytext-fs-only-np">復於西泠緒（？）纖道人浄室旁，營生壙。玄宰董宗伯題曰，此未來室也。陳眉公喜而記之。</p>

  <p class="bodytext">檢陳繼儒眉公先生晚香堂小品柒「微道人生壙記」略云：</p>

  <p class="bodytext-fs-only-np">修微姓王，廣陵人。生壙成，眉道人爲之記。</p>

  <p class="bodytext">故「纖道人」之爲王修微，絶無疑義。修微名微，復字修微。「纖」「微」二字同義，可以通用。「纖郎」當是修微曾以此爲稱也。（寅恪後見王國維題高野侯藏汪然明刻本柳如是尺牘七絶三首之一云：「纖郎名字吾能意，合是廣陵王草衣。」足徵觀堂先生之卓識也。）兹成爲問題者，河東君此札，林天素小引及然明西湖曲自序，何以皆不稱「修微」爲「微道人」，或「草衣道人」等别號，而稱之爲不經見之「纖郎」耶？牧齋列朝詩集閏肆選修微詩。朱竹垞彝尊明詩綜玖捌妓女類亦選修微詩。朱氏所作修微小傳云：</p>

  <p class="bodytext-fs-only-np">初歸歸安茅元儀，晚歸華亭許譽卿，皆不終。</p>

  <p class="bodytext">竹垞所言，必有依據。但牧齋則諱言其初歸茅止生。又諱言其歸許霞城而不終。初學集壹柒移居詩集載「茅止生挽詩」七絶十首，當作於崇禎十三年庚辰夏間。修微之脱離止生，必更遠在其前也。西園老人（寅恪案，李延昰字期叔，號辰山。亦號放鷴道者。「西園老人」乃其又一别號也。）南吴舊話録壹捌諧謔類云：</p>

  <p class="bodytext-fs-only-np">許太僕往虞山候錢牧齋。歸與王修微盛談柳蘼蕪近事。（原注：「蘼蕪故姓楊，字蘼蕪。雲間妓也。能詩。嫁虞山錢牧齋。」）忽拍案曰，楊柳小蠻腰，一旦落沙叱利手中。修微哂之曰，此易解。恐蠻府參軍追及耳。（寅恪案，此條後附嘉定李宜之「哭修微」絶句百首。有句云，「有情有韻無蠻福」。其下原注：「修微嘗謂余有一種死情。是日公實訴余，修微嘗呼之爲許蠻，故戲之。」）</p>

  <p class="bodytext">寅恪案，修微之歸許霞城，雖不知在何年，然據顧云美河東君傳云：「宗伯大喜，謂天下風流佳麗，獨王修微楊宛叔與君鼎足而三。何可使許霞城茅止生專國士名姝之目。」牧齋作此語，在崇禎十三年冬間，可知此時修微已早離茅元儀，而歸於許譽卿矣。前引南吴舊話録中李宜之「哭修微」絶句百首，其序亦云：</p>

  <p class="bodytext-fs-only-np">與修微離合因緣，見之古律詞曲，皆有題署。獨七言絶句，多褻猥事，既嫁之後，遂雜入無題。不欲斥言其人，以避嫌也。</p>

  <p class="bodytext">可知當時通例，名姝適人之後，詩文中詞旨過涉親昵者，往往加以删改，不欲顯著其名。蓋所以避免嫌疑。前引然明爲河東君而作之「無題」七律一首，即是其證。河東君此札，林天素所作柳如是尺牘小引及汪然明西湖曲自序，皆稱王修微爲不經見之「纖郎」，或「纖道人」，而不顯著其姓氏及字號者，蓋皆在修微適人以後之作，而辭旨所涉，殊有避免嫌疑之必要也。尺牘第貳陸通至貳玖通皆是河東君崇禎十三年庚辰首夏至孟秋之間所作。河東君於此年春間在杭州與謝象三絶交發病，至嘉興養疴，因住禾城逾月。其後移居吴江盛澤鎮，欲待然明之晤談。當是以其地不便相晤，遂買棹至垂虹亭相候，而然明不果赴約。河東君以盛澤鎮不可久留，急待與然明面談，竟不俟其來訪，而先至杭州。豈知然明此時尚在徽州，於是不得已改往松江，入居横雲山。然其病仍未痊愈。及聞然明已歸杭州，乃函約其到横雲山相晤。河東君於七月得然明復書，謂以家事不能往晤。故約其在秋末會於西湖也。至第叁拾通乃河東君到虞山以後所作。作此函時，已在牧齋家中。河東君之身世，於此始告一結束矣。由此觀之，崇禎十三年首夏至孟秋間所作之尺牘，實爲河東君身世飄零，疾病纏綿，最困苦時間之作品。若能詳悉考證其内容，并分析其與然明之密切關係，則錢柳因緣之得如此成就，殊爲事勢情理之所必致者也。兹擇此四通中有關者，略詮釋之於下。</p>

  <p class="bodytext">第貳陸通云：</p>

  <p class="bodytext-fs-only-np">弟昨冒雨出山，早復冒雨下舟。昔人所謂欲將雙屐，以了殘緣。正弟之喻耳。明早當泊舟一日，俟車騎一過，即迴煙棹矣。望之。</p>

  <p class="bodytext">寅恪案，此通中「弟昨冒雨出山」之「山」，與第貳捌通中「弟子歸故山也」之「故山」，實同指一地，即是吴江盛澤鎮。至第貳捌通之「横山幽奇」，「甫入山後」及「山中最爲麗矚」，并第貳玖通之「及歸山閣」之「山」，皆指松江之横雲山。此三通中雖同用「山」字，實指兩地，不可牽混也。何以知前者之「山」及「故山」乃指盛澤鎮耶？第壹理由，因禾城中無山可言。至城外三十里之胥山，即朱竹垞所謂「嘉禾四望無山，近府治者胥山，一簣而已」者。（見光緒修嘉興府志壹貳山川壹「胥山」條及朱彝尊曝書亭集陸捌「胥山題壁」。）河東君於第貳玖通中既言：「抱疴禾城，已纏月紀。」「禾城」乃嘉興之泛指，未有養疴於胥山之事。故知前者之「山」及「故山」乃「故居」之意。第貳理由，因第貳捌通云：</p>

  <p class="bodytext-fs-only-np">弟之歸故山也，本謂吹笛露橋，聞簫月榭。乃至錦瑟瑶笙，已作畫簷蛛網。日望淒涼，徒兹綿麗。所以未及遵剡棹，而行踪已在六橋煙水間矣。</p>

  <p class="bodytext">此所謂「吹笛露橋，聞簫月榭」乃用周美成片玉詞上蘭陵王「柳」云：</p>

  <p class="bodytext-fs-only-np">記月榭攜手，露橋聞笛。沈思前事，似夢裏，淚暗滴。</p>

  <p class="bodytext">之語。用詠柳之詞，以指己身，自極切當。但「月榭」「露橋」之「故山」，若謂是指禾城外之胥山，必無「錦瑟瑶笙，已作畫簷蛛網」之理。故知後者之「山」乃是一昔華麗今荒涼之處所。取以目河東君盛澤鎮之故居，方與所言適合。此河東君所以亟欲與然明面商他徙，不待來訪，而先躬往也。又有可注意者，河東君於宋人詠柳之詞，皆所熟誦，不僅秦少游金明池一闋而已。此殆因其寓姓爲「柳」之故，非獨以其身世與柳有關耶？</p>

  <p class="bodytext">復次，河東君約與然明晤談之地，疑是吴江之垂虹亭。觀前第貳章及第叁章引沈虬河東君傳所言，張溥至垂虹亭，易小舟訪徐佛於盛澤鎮，而佛已適人，遂攜河東君至垂虹亭之事推之，則知當時風習，文士名姝往往以垂虹亭爲集會之地。蓋不僅景物足供賞玩，且交通便利，可通大舟。非若往來盛澤鎮，必易小舟也。由此言之，河東君所謂：「弟昨冒雨出山，早復冒雨下舟」者，乃前一夕由盛澤鎮乘小舟，至垂虹亭。翌晨復易大舟，以待然明來訪。「下舟」者，即下大舟之謂。「明早當泊舟一日，俟車騎一過，即迴煙棹矣」者，乃留在垂虹亭旁大舟中，再待然明一日。若尚不至，則又易小舟返盛澤鎮也。據此札所言，河東君此時迫切不可緩待之情勢，及其焦急之心理，可以想見矣。</p>

  <p class="bodytext">尺牘第貳柒通云：</p>

  <p class="bodytext-fs-only-np">得讀手札，便同阿閦國再見矣。但江令愁賦，與弟感懷之語，大都若天涯芳草，何繇與巴山之雨，一時傾倒也。許長史真誥，亦止在先生數語間耳。望之！餘扼腕之事，病極，不能多述也。</p>

  <p class="bodytext">寅恪案，此通關鍵乃「許長史真誥，亦止在先生數語間耳」一節。陶隱居真誥，爲集合楊羲許謐即許長史諸人手迹，而成之書。其中多涉及仙女如萼緑華安妃等，降臨人間之事。河東君此通所指，雖難確定，頗疑與第貳章所引牧齋「戲題美人手跡」七詩有關。牧齋此題作於崇禎十三年庚辰春初，河東君此札作於同年夏間。所隔時日，至少亦有三四月之久。故然明將牧齋此詩傳致於河東君，大有可能。至牧齋所見之河東君手跡，亦是從然明處得來也。考晉書柒玖謝安傳云：</p>

  <p class="bodytext-fs-only-np">寓會稽，與王羲之及高陽許詢桑門支遁游處。</p>

  <p class="bodytext">及同書捌拾王羲之傳略云：</p>

  <p class="bodytext-fs-only-np">羲之既去官，與東土人士盡山水之遊。又與道士許邁共修服食，徧遊東中諸郡，窮諸名山，泛滄海。歎曰，我卒當以樂死。謝安謂羲之曰，中年以來，傷於哀樂，與親友别，輒作數日惡。羲之曰，年在桑榆，自然至此。須正賴絲竹陶寫。恒恐兒輩覺，損其懽樂之趣。時劉惔爲丹陽令。（寅恪案，「令」字應依世説新語言語類「劉真長爲丹陽尹」條，改作「尹」字。）許詢嘗就惔宿。牀帷新麗，飲食豐甘。詢曰，若此保全，殊勝東山。惔曰，卿若知吉凶由人，吾安得保此。羲之在坐曰，令巢許遇稷契，當無此言。二人並有愧色。</p>

  <p class="bodytext">世説新語言語類「劉真長爲丹陽尹」條，劉注引續晉陽秋云：</p>

  <p class="bodytext-fs-only-np">許詢字玄度。高陽人。魏中領軍允玄孫。總角秀惠，衆稱神童，而風情簡素。司徒掾辟，不就。蚤卒。</p>

  <p class="bodytext">真誥貳拾真冑世譜略云：</p>

  <p class="bodytext-fs-only-np">［許］副字仲先。庶生。即長史［謐］之父也。與謝奕［安等］兄弟周旋。</p>

  <p class="bodytext">又略云：</p>

  <p class="bodytext-fs-only-np">［許］邁字叔玄，小名映，改名遠遊。與王右軍父子周旋。</p>

  <p class="bodytext">然則謝安石王逸少之在東山，其所與交遊者，爲許詢許邁，而非許謐，即許長史。但長史之父仲先及兄遠遊，固嘗與王謝勝流相往來。河東君或於此有所誤記，因而牽混耶？若爲誤記牽混，則東山之謝安石，恐非牧齋莫屬。蓋然明當時所能介紹於河東君之勝流，惟牧齋一人曾於崇禎元年戊辰會推閣臣，列名其中。雖因此革職回籍，然實取得候補宰相之資格。至其餘如謝象三之流，資望甚淺，不足與謝安石相比也。職此之故，第貳章論牧齋「戲題美人手跡」七首，謂其詩乃錢柳因緣重要資料之一，實則亦是錢柳因緣材料之最先見於記載者。河東君此札可取以相證發也。</p>

  <p class="bodytext">尺牘第貳捌通云：</p>

  <p class="bodytext-fs-only-np">（上段前已引。）已至湖湄，知先生尚滯故里。又以横山幽崎，不減赤城，遂懷尚平之意。不意甫入山後，纏綿夙疾，委頓至今。近聞先生已歸，幸即垂視。山中最爲麗矚，除藥爐禪榻之外，即松風桂渚。若覿良規，便爲情景俱勝。讀孔璋之檄，未可知也。伏枕草草，不悉。</p>

  <p class="bodytext">寅恪案，此札「藥爐」二字，杭州高氏藏本如此，今依以迻録。瞿氏鈔本「藥」下缺一字。王胡本補作「鐺」，自是可通，但杜牧之「題禪院」詩云，「今日鬢絲禪榻畔，茶煙輕颺落花風」，（見全唐詩第捌函杜牧叁及孟棨本事詩高逸類。）并東坡集柒「和子由」四首之二「送春」云「鬢絲禪榻兩忘機」，及東坡後集肆「朝雲詩」云「不似楊枝别樂天」，「天女維摩總解禪」，「經卷藥爐新活計，舞衫歌扇舊因緣」。河東君自與謝象三絶交發病後，意態消沈，借禪悦以遣愁悶，因而多讀佛經。如第貳伍通云「泳游宗極」，第貳柒通云「便同阿閦國再見矣」，第貳玖通云「見遮須之尊，忘波旬之怖」，及「今雖華鬘少除，而尼連未浴」等，皆用内典之文，可爲例證。至「藥爐禪榻」之語，固出杜蘇之詩，人所習知，不足爲異。所可論者，河東君以其身世之關係，於「朝雲詩」一類之作品，本甚留意。况曾一度以「楊朝」爲稱，唐叔達爲之賦「七夕行」，程孟陽爲之賦「朝雲詩八首」及「今夕行」。其於東坡是詩，尤所專注，此事理所必然也。（詳見前論「河東君嘉定之游」節。）河東君作此書時，正值其瀏覽佛經及賞玩蘇詩之際。其實東坡此詩之「藥爐」，本指燒鍊丹汞之「藥爐」，而非煎煮藥物之「藥爐」。觀此詩七八兩句「丹成逐我三山去，不作巫陽雲雨仙」可證。蓋「經卷藥爐」指佛道之教義，「舞衫歌扇」指姬妾之生活。以今昔情境互異爲對文。東坡此意，河東君未嘗不知，不過借用之，以寫煎藥療病之景况耳。若必謂非作「藥鐺」不可，則恐轉涉拘泥矣。職是之故，頗疑此札之「藥爐」即東坡「朝雲詩」之「藥鑪」，而非「藥鐺」也。河東君早與幾社名士交遊，自然薰染輕鄙宋詩之風習。第叁章論河東君金明池「詠寒柳」詞，實用東坡之詩。今觀此札中「藥爐禪榻」之語，又得一證。王胡本以「藥爐」爲「藥鐺」，就文義言，原甚可通。然於河東君學問蜕變之過程，似尚未達一間也。夫河東君之涉獵教乘，本爲遣愁解悶之計，但亦可作賦詩詞取材料之用。故所用佛經典故，自多出於法苑珠林等類書。若「遮須」一詞，乃用晉書壹佰貳劉聰載記，實亦源於佛經，頗稱僻典。然則其記誦之博，實有超出同時諸名姝者。明末幾社勝流之詩文，以所學偏狹之故，其意境及材料殊有限制。河東君自與程孟陽一流人交好以後，其作品遣詞取材之範圍，已漸脱除舊日陳宋諸人之習染，駸駸轉入錢程論學論詩之範圍。蓋幾與當時蕭伯玉士瑋艾千子南英江西諸名士同一派别，而非復雲間舊日之阿蒙矣。</p>

  <p class="bodytext">河東君至杭州訪然明不遇，未能與商遷居之地，故遂自行決定，由吴江之盛澤，遷往松江之横雲山。似此不俟然明之回杭，而匆促作此移居之計者，其間必有不能久待之理由。據陳忠裕全集臥子自撰年譜崇禎十三年庚辰條略云：</p>

  <p class="bodytext-fs-only-np">春納側室薄氏。以三月北發。六月就選人，得紹興司李。七月南還。以八月奉太安人攜家渡錢塘。［抵任所。］</p>

  <p class="bodytext">可知崇禎十三年春，臥子於其繼母唐孺人服闋後，即又納妾薄氏，復北上選官。以常例推計，其得官南還及赴新任，當不過數月間事。河東君自崇禎八年夏間脱離臥子，晚秋離去松江後，至崇禎十三年夏間作此札時，固已歷五歲之久，而兩方實未能忘情。第叁章論臥子「長相思」「上巳行」兩詩，已言及此點。意者，河東君作此書時，或已悉臥子之北行，或竟知臥子之得官南歸，所以亟欲遷居松江，而不待然明之歸者，其意旨儻在是耶？「横山」即横雲山。嘉慶修松江府志柒山川門云：</p>

  <p class="bodytext-fs-only-np">在府城西北二十三里，高七十尺，周回五里。本名横山。唐天寶六年易今名。</p>

  <p class="bodytext">又河東君戊寅草「［崇禎八年］秋夜雜詩」四首之二「澄崖相近看」句下自注云：</p>

  <p class="bodytext-fs-only-np">横山在原後。</p>

  <p class="bodytext">寅恪案，第叁章引錢肇鼇質直談耳柒「柳如之軼事」條載河東君舊日居松江之佘山。佘山在松江府城北二十五里。（見嘉慶修松江府志柒山川門。）佘山與横雲山地相隣接，而横雲山之規模尚狹小於佘山，河東君是否先居佘山，後遷横雲山。抑或前後皆居横雲山，錢氏牽混言之。今不易考知矣。「赤城」者，文選壹壹孫興公「遊天台山賦」云「赤城霞起而建標」，故以赤城比天台。其實高下大小，不可同語。若謂河東君於此亦不免文人浮誇之習，則恐所見尚失之膚淺。鄙意河東君之取横雲山以比天台山者，暗寓「劉阮重來」之意，實希望臥子之來訪也。此通云：「不意甫入山後，纏綿夙疾，委頓至今。」第貳玖通云：「及歸山閣，幾至彌留。」豈居横山以後，臥子又無來訪之事所致耶？更可注意者，東坡詞云：「人間自有赤城居士。」（見東坡詞水龍吟。）河東君殆亦於此時熟玩蘇詞，不僅熟精選理也。</p>

  <p class="bodytext">尺牘第貳玖通云：</p>

  <p class="bodytext-fs-only-np">（上段前已引。）邈邈之懷，未卜清邁。何期明河，又讀鱗問耶？弟即日觀濤廣陵，聆音震澤。先生又以尚禽之事未畢，既不能晤之晚香，或當期之仙舫也。某公作用，亦大異賭墅風流矣。將來湖湄鱖魚如絲，林葉正頳。其爲延結，何可言喻。</p>

  <p class="bodytext">寅恪案，歐陽永叔居士集壹伍「秋聲賦」云「明河在天」，「夷則爲七月之律」。今河東君此書云：「何期明河，又讀鱗問耶？」是此書作於崇禎十三年七月間。「觀濤廣陵，聆音震澤」，當是訪覓名流，擇婿人海之意，而非真欲有所遊覽也。否則與下文「不能晤之晚香，或當期之仙舫」之語，意義不貫。「仙舫」謂「不繫園」之類，即指杭州，乃然明所居之地。「晚香」謂「佘山」，（陳眉公建晚香堂於東佘山，有晚香堂蘇帖及晚香堂小品等。據陳夢蓮所作其父年譜，眉公卒於崇禎十二年己卯九月二十三日。河東君作此書時，眉公已前卒。故此「晚香」當是泛指佘山，非謂約然明會於眉公處也。）即指松江，乃河東君所居地。此札之意，謂然明既以家事，不能來松江相訪，則己身將往杭州相會。其時間當在深秋，即魚肉白，林葉紅之候也。然明書中，必又言及謝三賓對於河東君有何不利之言行。此類言行，今雖難考悉，但據全謝山所述象三「晚年求用於新朝，欲以賄殺六狂生，不克。竟殺五君子以爲進取之路」等事推之，其人之陰險可知。然則河東君此時既爲象三所恨，處境頗危。若非託身一甚有地位之人，如牧齋者，恐象三尚不肯便爾罷休。觀河東君此札，其急於求得歸宿之所，情見乎辭者，殆亦與此有關歟？「某公作用，亦大異賭墅風流矣」之語，自是用晉書柒玖謝安傳，世人共知，不待徵引。所可笑者，牧齋爲象三父一爵母周氏所作合葬墓誌銘有「其先晉太傅」及「謝自太傅，家於東中」等語。（見初學集伍叁「封監察御史謝府君墓誌銘」。）夫吾國舊日妄攀前代名賢，冒認宗祖，矜誇華冑之陋習，如杜少陵「丹青引」中「將軍魏武之子孫」之例者，（見杜工部集伍。）何可勝數，亦無須辨駮。象三於此本不足怪。但其人與河東君雖有特殊關係，幸後來野心終不得逞，否則東山詶和集之編刊，將不屬於牧齋，轉屬於象三，而象三可謂承家法祖之孝子順孫矣。至若河東君駡其「大異賭墅風流」，意謂象三爲安石之不肖裔孫，固甚確切痛快，殊不知儻象三果能效法其遠祖者，恐未必真河東君之所願也。</p>

  <p class="bodytext">尺牘第叁拾通云：</p>

  <p class="bodytext-fs-only-np">嗣音遥阻，頓及蕭晨。時依朔風，禹臺黯結。弟小草以來，如飄絲霧，黍谷之月，遂躡虞山。南宫主人，倒屣見知，羊公謝傅，觀兹非邈。彼聞先生與馮雲將有意北行，相望良久。何謂二仲尚渺洄溯。弟方耽遊蠟屐，或至閣梅梁雪，彦會可懷。不爾，則春王伊邇，薄遊在斯。當偕某翁便過［通］德，一景道風也。耑此修候，不既。</p>

  <p class="bodytext">寅恪案，此書乃崇禎十三年庚辰十二月河東君已移居牧齋我聞室時所作。「時依朔風，禹臺黯結」者，文選肆壹李少卿答蘇武書云：「時因北風，復惠德音。」河東君此書亦作於冬季，故有斯語。「禹臺」即「禹王臺」，亦即「梁王吹臺」，其地在開封。（見清嘉慶一統志壹捌柒開封府貳。）此與第叁壹通用「夷門」指然明者相同，前已論及，蓋取此兩詞，以比然明爲魏之信陵君也。「小草已來，如飄絲霧」者，「小草」用世説新語排調類「謝公始有東山之志」條，謂由松江横雲山出遊也。「如飄絲霧」即「薄遊」之意，下文亦有「薄遊在斯」之語，可以參證。更有可論者，文選貳陸謝靈運「初去郡一首」云：</p>

  <p class="bodytext-fs-only-np">畢娶類尚子，薄游似邴生。</p>

  <p class="bodytext">李注云：</p>

  <p class="bodytext-fs-only-np">嵇康高士傳曰，尚長字子平，河内人。隱避不仕，爲子嫁娶畢，敕家事斷之，勿復相關，當如我死矣。嵇康書亦云尚子平。范曄後漢書曰，向長字子平，男娶女嫁既畢，敕斷家事。尚向不同，未詳孰是。班固漢書曰，邴曼容養志自脩，爲官不肯過六百石，輒自免去。</p>

  <p class="bodytext">寅恪案，「尙」「向」之異，兹可不論。第貳玖通云，「先生又以尚禽之事未畢」。「禽」字應作「長」或「平」，即用康樂詩句及李注。春星堂詩集叁遊草最後一首「出遊兩月，歸途復患危病。釋妄成真，自此彌切」云，「向平有累應須畢」。然明此詩作於崇禎十一年戊寅季秋。其時尚未畢兒女婚嫁。至河東君作第貳玖通時，已逾兩年，正值然明兒女婚嫁之際也。若第貳拾通「又以横山幽奇，不減赤城，遂懷尚平之意」，則用范尉宗後漢書列傳柒叁逸民傳向長傳中，向子平禽子夏「俱遊五嶽名山」之典，非謂「男女娶嫁既畢」之義也。但於貳捌通用「尚平之意」，以指己身，而於第貳玖通轉用「尚禽之事」以指然明。指然明爲禽慶與尚平共遊五嶽名山，自無不可。若指己身爲尚平，則河東君己身婚嫁尚未能畢，正在苦悶彷徨之際，誤用此典，不覺令人失笑。「薄遊」之義，原爲「游宦」之「游」。故康樂詩用「邴曼容爲官不肯過六百石，輒自免去」之典。與浪游之意絶無關涉。河東君久誦蕭選，熟記謝詩，遂不覺借用康樂之句，牽連混及，頗不切當。斯亦詞人下筆時所難免者，不必苛責也。「黍谷之月，遂躡虞山」者，乃冬至氣節所在之仲冬十一月到常熟之意。（寅恪案，鄭氏近世中西史日表崇禎十三年庚辰十一月九日冬至。）文選叁左太沖「魏都賦」云：「且夫寒谷豐黍，吹律暖之也。」李注引劉向别録曰：</p>

  <p class="bodytext-fs-only-np">鄒衍在燕，有谷地美而寒，不生五穀。鄒子居之，吹律而温至黍生。今名黍谷。</p>

  <p class="bodytext">又杜工部集壹陸「小至」詩云：「冬至陽生春又來。」蓋河東君以崇禎十三年庚辰十一月至常熟，仍留舟次。至十二月二日，始遷入牧齋家新建之我聞室。其作此書，據前引耦耕堂存稿文下「題歸舟漫興册」中「庚辰臘月望，海虞半野堂訂遊黄山」之語推之，則當在十三年十二月十五日孟陽離常熟以後，河東君尚居牧齋家中之時也。所以確知如此者，東山詶和集壹第壹首云：</p>

  <p class="bodytext-fs-first-np">庚辰仲冬訪牧翁於半野堂，奉贈長句。</p>

  <p class="bodytext-fs-np">河東柳是字如是。（原注：「初名隱。」）</p>

  <p class="bodytext-fs-last-np">（詩見後。）</p>

  <p class="bodytext">列朝詩集丁壹叁上松圓詩老程嘉燧詩云：</p>

  <p class="bodytext-fs-first-np">庚辰十二月二日虞山舟次值河東君，用韻輒贈。</p>

  <p class="bodytext-fs-last-np">（詩見後。）</p>

  <p class="bodytext">及東山詶和集壹牧翁詩云：</p>

  <p class="bodytext-fs-first-np">寒夕文讌，再叠前韻。是日我聞室落成，延河東君居之。（原注：「涂月二日。」）</p>

  <p class="bodytext-fs-last-np">（詩見後。）</p>

  <p class="bodytext">可知河東君於崇禎十三年庚辰十一月乘舟至虞山，「幅巾弓鞵，著男子服」，訪牧齋於半野堂。其始尚留舟次，故孟陽詩題云：「庚辰十二月二日虞山舟次值河東君。」而牧齋詩題云：「是日（指庚辰十二月二日。）我聞室落成，延河東君居之。」此詩第肆句又云：「緑窗還似木蘭舟。」然則河東君之訪牧齋，其先尚居虞山舟次，後始遷入牧齋家中，首尾經過時日，明白可以考見者若是。後來載記涉及此事，往往失實，兹略徵最初最要之材料如此。其他歧異之説，概不多及，以其辨不勝辨故也。</p>

  <p class="bodytext">復次，河東君之訪半野堂，在此之前，實已預有接洽，并非冒昧之舉，俟後詳論。其「幅巾弓鞵，著男子服」者，不僅由於好奇標異，放誕風流之故。蓋亦由當時社會風俗之拘限，若竟以女子之裝束往謁，或爲候補宰相之當關所拒絶，有以致之也。其所以雖著男子之「幅巾」，而仍露女子之「弓鞵」者，殆因當時風尚，女子以大足爲奇醜。故意表示其非如蒲松齡聊齋誌異所謂「蓮船盈尺」之狀耶？自顧云美作圖徵詠之後，（此圖今藏瀋陽故宫博物館。餘可參范鍇華笑廎雜筆壹「河東君訪半野堂小影圖傳并題詩跋五則」。）繼續摹寫者，頗亦不少。惜寅恪未得全見。惟神州國光社影印余秋室白描柳如是小像最爲世所稱道。蓉裳善畫美人，有「余美人」之目，（見秦祖永續桐陰論畫等。）竟坐是不得爲狀頭。（見蔣寶齡墨林今話柒。）此小像不知是何年所作。以意揣之，當在秋室乾隆丙戌殿試以後。然則「余美人」之未能中狀元，此小像實不任其咎也。又「美人」本爲河東君之號，以「余美人」而畫「楊美人」，可稱雙美矣。因戲題三詩，附載於後，以博好事者一笑。詩云：</p>

  <p class="bodytext-fs-first-np">弓鞵逢掖訪江潭。奇服何妨戲作男。詠柳風流人第一，（河東君金明池詠寒柳詞有句云：「念疇昔風流，暗傷如許。」非用謝道韞詠絮事。）畫眉時候月初三。（河東君於崇禎十三年十二月二日入居牧齋新建之我聞室。李笠翁「意中緣」劇中，黄天監以「畫眉」爲「畫梅」。若從其言，則屬對更工切矣。一笑！）東山小草今休比，南國名花老再探。（牧齋於萬曆三十八年庚戌廷試以第三人及第，時年二十九歲。至崇禎十三年庚辰遇河東君時，年已五十九歲矣。）好影育長終脈脈，（見世説新語紕漏類。）興亡遺恨向誰談。</p>

  <p class="bodytext-fs-np">岱嶽鴻毛説死生。當年悲憤未能平。佳人誰惜人難得，故國還憐國早傾。柳絮有情餘自媚，桃花無氣欲何成。楊妃評泊然脂夜，流恨師涓枕畔聲。</p>

  <p class="bodytext-fs-last-np">佛土文殊亦化塵。如何猶寫散花身。白楊幾换墳前樹，紅豆長留世上春。天壤茫茫原負汝，海桑渺渺更愁人。衰殘敢議千秋事，賸詠崔徽畫裏真。</p>

  <p class="bodytext">河東君札中「南宫主人」之語，指牧齋言。蓋北宋以來，習稱禮部爲「南宫」。（見王闢之澠水燕談録柒歌詠類「范文正公未免乳，喪其父」條。）時牧齋以禮部右侍郎革職家居故也。「馮雲將」者，南京國子監祭酒秀水馮夢禎之仲子。夢禎以文章氣節有聲於時。（見初學集伍壹「南京國子監祭酒馮公墓誌銘」。列朝詩集丁壹伍「馮祭酒夢禎」條小傳及光緒修嘉興府志伍貳馮夢禎傳。）以娶仁和沈氏之故，遂居杭州。（見光緒修杭州府志壹陸玖馮夢禎傳。）雲將雖爲名父之子，而科試殊不得志，身世頗困頓。與汪然明始終交好。觀牧齋有學集叁貳汪然明墓誌銘云：</p>

  <p class="bodytext-fs-only-np">及乎彌留待盡，神明湛然。要雲將諸人，摩挲名蹟，吹簫摘阮，移日視蔭，乃抗手而告别。</p>

  <p class="bodytext">可爲例證。今春星堂集中關涉馮雲將者甚多。兹僅擇録夢香樓集所附和詩中雲將四絶句之一於下。其詩辭旨皆不佳，遠不及黄媛介李漁諸人之和作也。馮鵷鶵和詩云：</p>

  <p class="bodytext-fs-only-np">輕綃飄拂紫雲香。玉骨淩風枕簟涼。幽夢迴來情髣髴，不知誰箇是檀郎。</p>

  <p class="bodytext">牧齋尺牘壹與宋玉叔琬書云：</p>

  <p class="bodytext-fs-only-np">不肖在杭有五十年老友曰馮鵷鶵，字雲將者，故大司成開之先生之仲子也。年八十有七矣。杜門屏居，能讀父書，種蘭洗竹，不媿古之逸民。開之故無遺貲，雲將家益落。</p>

  <p class="bodytext">據此雲將暮齒之情况，亦可想見矣。兹所以不避繁贅之嫌，略詳雲將名字及生平者，蓋爲小青故事，後人多所誤會之故。列朝詩集閏肆「女郎羽素蘭」條小傳附論小青事云：</p>

  <p class="bodytext-fs-only-np">又有所謂小青者，本無其人。邑子譚生造傳及詩，與朋儕爲戲曰，小青者，離「情」字。正書「心」旁似「小」字也。或言姓鍾，合之成「鍾情」字也。其傳及詩俱不佳，流傳日廣，演爲傳奇。（寅恪案，牧齋此條可參陳忠裕全集拾幾社稾「彷彿行」并所附李舒章原作。）至有以「孤山訪小青墓」爲詩題者。俗語不實，流爲丹青，良可爲噴飯也。以事出虞山，故附著於此。</p>

  <p class="bodytext">陳文述蘭因集上（參陳文述西泠閨詠玖「梅花嶼馮小青詩序」。）辨正牧齋之説，略云：</p>

  <p class="bodytext-fs-only-np">或妬婦揚焚圖毁詩之餘烈，百計以滅其迹。馮既舊家，婦應豪族。蒙叟受託，作此不經之語，未可知也。</p>

  <p class="bodytext">寅恪案，頤道居士駮牧齋所言之謬，甚確。但以牧齋受馮生嫡室之託，造作不經之語，殊不知牧齋與雲將交誼甚篤，因諱其娶同姓爲妾，與古禮「買妾不知其姓，則卜之」之教義相違反也。（見小戴記曲禮上。）至雲伯撰西泠閨詠，又以小青之夫爲馮千秋。是誤認馮雲將即馮千秋，則爲失實。據光緒修杭州府志壹肆捌馮延年傳云：</p>

  <p class="bodytext-fs-only-np">馮延年字千秋。明國子監祭酒秀水夢禎孫。夢禎娶武林沈氏，愛西湖之勝，築快雪堂於湖上。延年因入籍錢塘。中崇禎十二年副貢，入太學。歸隱秋月菴。</p>

  <p class="bodytext">然則千秋乃開之之孫。牧齋作開之墓誌云：「余與鵷鶵好。」是牧齋爲雲將之故，因諱小青之事，較合於情理也。</p>

  <p class="bodytext">又河東君湖上草有「過孤山友人快雪堂」七律一首。據列朝詩集丁壹伍馮夢禎小傳云：</p>

  <p class="bodytext-fs-only-np">築室孤山之麓，家藏快雪時晴帖，名其堂曰快雪。</p>

  <p class="bodytext">可知此友人即馮雲將。河東君遊西湖時，固嘗與雲將往還也。崇禎十三年冬間河東君居牧齋家，汪馮二人欲同至虞山者，當是勸説河東君不再放棄機會，即適牧齋也。此後然明遊閩，牧齋乃託雲將至松江搆促河東君。前論尺牘第叁壹通時，已言及之矣。「閣梅梁雪，彦會可懷。不爾，則春懷伊邇，薄遊在斯。當偕某翁便過通德」者，河東君初遷入我聞室時，當已與牧齋約定於崇禎十三年歲杪，同至杭州。否則，亦擬於崇禎十四年春間偕遊西湖，共訪然明。疑此預約皆出自牧齋之意，蓋欲請然明勸説河東君之故。觀前引第叁壹通首節，然明甚誇牧齋氣誼等語，可以推知也。鄙意河東君此書乃是由牧齋所促成，必經牧齋過目者。當日牧齋特遣人致函然明，告以河東君之將至杭過訪，并請其代爲勸説。牧齋致然明之書，惜已不可得見，而河東君此書之性質，不過牧齋專函之附片耳。</p>

  <p class="bodytext">關於湖上草贈諸文人之詩，雖爲酬應之作，不必多論。然有一特點，即牧齋所稱河東君半野堂初贈詩「語特莊雅」者是也。（見東山詶和集壹第貳詩題。）夫以河東君當日社會之地位，與諸男性文人往來酬贈，若涉猥俗，豈不同於溱洧士女之相謔，而女方實爲主動者乎？（見毛詩鄭風溱洧孔氏正義。）此河東君酬贈諸詩，所以「語特莊雅」，自高身分之故。顧云美云：「［河東君］游吴越間，格調高絶，詞翰傾一時。」洵非虚譽也。</p>

  <p class="bodytext">蘼蕪紀聞上載王士禄宫閨氏籍藝文考略一名然脂集云：</p>

  <p class="bodytext-fs-only-np">［河東君］所著有戊寅草。鄒斯漪刻其詩于詩媛十名家集中。（寅恪案，佚叢甲集牧齋集外詩附柳如是詩，卷尾載武陵漁人跋云：「蘇息翁新購詩媛八名家，令急爲借讀。内有河東君一□，特爲録出。」與此作「詩媛十名家」者不同。）又汪汝謙刻其尺牘一卷。林雪云，如是尺牘豔過六朝，情深班蔡。神釋堂詩話云，河東詩早歲耽奇，多淪荒雜。戊寅一編，遣韻綴辭，率不可詰。最佳如劍術行懊儂詞諸篇，不經翦截，初不易上口也。然每遇警策，輒有雷電砰㸌，刀劍撞擊之勢，亦鬟笄之異致矣。後來多傳近體，七言乃至獨絶。若「婉孌魚龍問才豔，深涼烽火字珊瑚。下杜昔爲走馬地，阿童今作鬥雞游。小苑有香皆冉冉，新花無夢不濛濛。月幌歌闌尋麈尾，風牀書亂覓搔頭。洗罷新松看沁雪，行殘舊藥寫來禽」，此例數聯，惝怳朦朧，附以神麗，魚薛擅能，兹奇未覩。誠如陳思所云，神光離合，乍陰乍陽者也。擬古如臺館易嵯峨，珠玉會蕭瑟，讀之尤令人悲悚。尺牘含咀英華，有六朝江鮑遺風。</p>

  <p class="bodytext">又鄒弢三借廬筆（贅）談壹貳「河東君」條略云：</p>

  <p class="bodytext-fs-only-np">往見書賈持河東君詩稿一册，乃惠山韻香尼手録本。僅記其夜起二句云，初月不明庭户暗，流雲重叠吐殘星。真得初唐神韻者。</p>

  <p class="bodytext">寅恪案，神釋堂詩話中所舉七言近體數聯，「婉孌」一聯見戊寅草「初夏感懷」四首之二。「下杜」一聯見同書「五日雨中」。「小苑」一聯即下引西泠十首之一第叁第肆兩句，洵佳作也。「月幌」一聯見初學集貳拾東山詩集叁附河東君和牧翁「中秋日攜内出遊，次冬日泛舟韻」二首之一。「洗罷」一聯見有學集貳秋槐詩支集附河東君和牧翁「人日示内」二首之二。又所舉擬古詩「臺館」兩句，則見戊寅草「擬古詩十九首」中「去者日以疎」一首。至若鄒弢三借廬贅談壹貳所舉「夜起」兩句，（詳見後引。）今尚未能證實，更俟詳考。凡此諸例，雖皆河東君詩句之流播人口者，然其佳作猶不止此數例而已也。湖上草諸詩，「西湖八絶句」之「桃花得氣美人中」一首於第貳章論牧齋與姚叔祥共論近代詞人戲作七絶及第叁章論臥子崇禎八年春間所作寒食七絶三首時，已兩次全引其文，不須更重録外，兹再擇録最佳及有關考證者共數首，略加校釋於下，聊見全豹之一斑云爾。</p>

  <p class="bodytext">「西泠」十首之一云：</p>

  <p class="bodytext-fs-only-np">西泠月照紫蘭叢。楊柳絲多待好風。小苑有香皆冉冉，新花無夢不濛濛。金吹油璧（壁）朝來見，玉作靈衣夜半逢。一樹紅梨更惆悵，分明遮向畫樓中。</p>

  <p class="bodytext">寅恪案，河東君此詩爲詠當時西湖諸名媛而作，并自述其身世之感也。「西泠月照紫蘭叢」者，用李義山詩集中「汴上送李郢之蘇州」詩「蘇小小墳今在否，紫蘭香徑與招魂」之語。「叢」者，多數之義，指諸名媛言。與下文「一樹」之指己身言者，相對爲文。「楊柳絲多待好風」乃合李義山集中「無題」二首之一「斑騅只繫垂楊岸，何處西南待好風」兩句爲一句。（寅恪案，李集諸本「待」字多作「任」。馮浩玉谿生詩箋注肆「待」字下注云：「一作任，誤。」神州國光社影印牧齋手校李集中亦作「待」。）「金吹」二字，杭州高氏所藏明本亦同，殊不易解。或謂用喬知之「從軍行」一作「秋閨」詩「玉霜凍珠履，金吹薄羅衣」之語。（見全唐詩第貳函喬知之詩。）蓋河東君以其身世，初亦略同於窈娘，宜於喬補闕之「秋閨」「緑珠篇」等詩，有所感會。戊寅草載其「寒食雨夜十絶句」之五云：「想到窈娘能舞處，紅顔就手更誰知。」陳臥子於崇禎六年清明，即河東君賦「寒食雨夜」詩之次日，亦有「今日傷心何事最，雨中獨上窈娘墳」之句。（見陳忠裕全集壹玖陳李唱和集「清明」七絶。）故河東君之用「金吹」二字，恐非出於偶然也。鄙意此説未是。第壹理由，喬詩之「金吹」當作「金風」解，「吹」字應讀去聲。但在柳詩，則應作平聲，始合音調。第貳理由，「金吹」與「油壁」不相關聯，兩詞連用，亦似牽强。職此之故，頗疑「金吹」應作「金鞭」。「鞭」字脱落，因誤成「吹」字耳。蘇小小歌云：「我乘油壁車，郎騎青驄馬。何處結同心，西陵松柏下。」（見郭茂倩樂府詩集捌伍。）故「金鞭」即指「青驄馬」言，與「油壁」一辭相聯貫。且「鞭」字平聲，於音律協調，較作「金吹」者，更爲易解矣。「玉作」亦疑爲「玉佩」之譌誤。楚辭九歌大司命云「靈衣兮被被，玉佩兮陸離」者，是也。「金鞭油壁」與「玉佩靈衣」相對爲文，自極工切。「紅梨」者，玉谿生詩「崇文館裏丹霜後，無限紅梨憶校書。」（見李義山詩集中「代秘書贈弘文館諸校書」。）本以「紅梨」比事，即取鄭虔柹葉臨書之意，乃指「男校書」之校書郎。後來因薛濤有「女校書」之稱，遂用「紅梨」以目女校書，如徐復祚之「紅梨記」戲劇乃其例也。河東君自比於「一樹紅梨」「遮向畫樓中」者，即遮隱於畫樓之中，不欲俗人窺見之意。尺牘第伍通云：「弟之所汲汲者，亡過於避迹一事。」河東君此詩自言其所以不同於西湖當時諸名媛者，乃在潛隱一端。其改名爲「隱」，取義實在於是。至所謂「畫樓」，殆指尺牘第壹通所謂「桂棟葯房」之然明横山别墅，即牧齋詩中所謂「汪氏書樓」者也。此詩第貳句「楊柳絲多待好風」，中藏河東君之新舊姓氏。第捌句則暗藏「隱」字，即河東君此時之改名。故湖上草之作者，亦題爲「柳隱如是」。當時作詩之風氣，詩中往往暗藏有關人之姓名，第貳章已詳論之矣。又牧齋於崇禎十三年秋間與姚叔祥共論近代詞人詩云：「近日西陵誇柳隱。」可知牧齋作詩時，實已得見然明所刻之湖上草，而「西陵」「柳隱」兩辭并用，殆即指此首而言耶？</p>

  <p class="bodytext">「西泠」第拾首云：</p>

  <p class="bodytext-fs-only-np">荒涼夙昔鶴曾遊。松柏吟風在上頭。（原注：「時遊孤山。」）吏苑已無句漏鼎，（原注：「稚川爲句漏長。」）煙霞猶少岳衡舟。（原注：「褚元璩隱于錢塘時放舟衡岳。」）遥憐浦口芙蓉樹，彷彿山中孔雀樓。從此邈然冀一遇，遺宫廢井不勝愁。</p>

  <p class="bodytext">寅恪案，此首在湖上草諸詩中非佳妙之作。但亦非尋常遊覽之作，必有爲而發。惜今不能考實。姑妄推測，約略解釋，殊不敢自信也。第貳句下自注云：「時遊孤山。」故知河東君遊孤山，而有所感會。然細繹全首詞旨，除「鶴曾遊」外，其他并無與孤山典故有關者。頗疑此詩殆有感於馮小青之事而作。「松柏同心」已成陳迹。馮雲將家已貧落，無復煉金之鼎。往來於富人之門，不能如褚元璩之高逸。舊日小青之居處，猶似己身昔日松江之鴛鴦樓，即南樓，既睹孤山陳迹之荒涼，尚冀他日與臥子重尋舊好也。褚元璩爲褚伯玉之字。其事蹟見南齊書伍肆及南史柒伍本傳。嘉慶一統志貳玖肆紹興府山川門「宛委山」條，引遁甲開山圖云：「禹治水，至會稽，宿衡嶺。」又同書同卷陵墓門云：「齊褚伯玉墓在嵊縣西西白山。」「衡嶺」當即「衡岳」，固是元璩棲隱之地，不過倒「衡岳」爲「岳衡」，以協聲調，殊覺牽强耳。何遜「夜夢故人」詩云：「浦口望斜月，洲外聞長風。」及「相思不可寄，直在寸心中。」（見漢魏六朝百三名家集何記室集。）河東君「浦口」之句，初視之，不過仲言詩意。細繹之，則知實出王子安集貳「採蓮賦」中「浦口窄而萍稠」之語。崇禎八年秋河東君與臥子有採蓮一段佳話，前論臥子採蓮賦節中已詳及，兹可不贅。蓋河東君賦此詩之際，遥想八年前之「鴛鴦樓」即「南樓」，此時當亦同一荒涼境界，斯所以因遊孤山，憶昔懷人，乃有此作耶？「孔雀樓」者，疑是用列仙傳上蕭史傳「能致孔雀白鶴於庭。」太平廣記肆捌捌元稹鶯鶯傳載續會真詩云：「行雲無處所，蕭史在樓中。」宋某氏侍兒小名録拾遺引帝王世紀云：「秦穆公女名弄玉，善吹簫，作鳳凰音，感鳳凰，從天而降。後升天矣。」及九家集注杜詩壹柒「鄭駙馬宅宴洞中」七言近體「自是秦樓壓鄭谷」句下注「趙云，此言主家本是秦女之樓，而氣象幽邃，壓倒鄭子真之谷口矣」之典。蓋以己身與臥子同居松江之「鴛鴦樓」即南樓，有似小青與雲將同居之孤山「秦樓」，即「孔雀樓」耳。此詩首句「鶴曾遊」之「鶴」，亦當是同出此典，不僅用林君復事也。（參嘉慶一統志貳捌肆杭州府貳古蹟門及光緒修杭州府志叁拾古蹟貳錢塘縣「放鶴亭」條。）河東君自傷其身世與小青相類，深恨馮妻及張孺人之妬悍，雲將及臥子之懦怯，遂感恨而賦此詩歟？湖上草中「過孤山友人快雪堂」七律一首，是否與此首同時所作，雖不能知。然此「友人」當爲馮雲將，則無可疑。所以諱言之者，或因有遊孤山悼小青之什，故不顯著馮氏之名也。</p>

  <p class="bodytext">「清明行」云：</p>

  <p class="bodytext-fs-only-np">春風曉帳櫻桃起。繡閣花驄綺香旨。（寅恪案，「綺香旨」三字，杭州高氏藏明本作「綺晴旨」，北京鈔本亦同。「晴旨」或是「情旨」之譌誤，但仍涉牽强。瞿氏鈔本作「綺香旨」，復不可通。然瞿本之易「晴」爲「香」，當經過改校而又譌寫者。豈校改者本改「晴」爲「音」，「音」更誤爲「香」耶？假定爲「音旨」，則世説新語賞譽類「太傅東海王鎮許昌」條云：「奉誦遺言，不若親承音旨。」晉書肆玖阮瞻傳亦同。又漢魏六朝百三名家集梁簡文帝集壹「與廣信侯重述内典書」云：「闊絶音旨，每用延結。」故改爲「音旨」，殊有理據。至於「綺」字，則寅恪疑爲「絶」字之形譌。「繡閣花驄絶音旨」或「情旨」者，佳人繡閣中騎花驄公子之「音旨」或「情旨」斷絶也。若如此校改，辭意雖甚可通，然輾轉揣測，終嫌武斷。姑備一説於此，以俟通人之教正耳。）桃枝柳枝偏照人，碧水延娟玉爲柱。（「柱」瞿本誤作「桂」。）朱蘭入手不禁紅，芳草紛匀自然紫。西泠窈窕雙迴鸞，蕙帶如聞明月氣。可憐玉鬢茱萸心。盈盈豔作芙蓉生。明霞自落鳳巢裏，白蝶初含團扇情。丹珠夜泣柳條曲。夢入鶯閨空漾渌。斯時紅粉飄高枝，荳蔻香深花不續。青樓日暮心茫茫。柔絲折入黄金牀。盤螭玉燕無可寄，（寅恪案，此句可參倪璠注庾子山集伍「燕歌行」中「盤龍明鏡寄秦嘉，辟惡生香寄韓壽」句，及「楊柳歌」中「白玉手版落盤螭」句。）空有鴛鴦棄路旁。</p>

  <p class="bodytext">寅恪案，此題雖爲「清明」，然辭旨與清明殊少關涉。反覆誦讀，并取陳臥子之詩參證之，始恍然明瞭其間之關係也。臥子詩與河東君此詩之有關者共三首。一爲崇禎八年乙亥春之「櫻桃篇」。二爲崇禎九年丙子春之「寒食行」。三爲崇禎十二年己卯春之「上巳行」。櫻桃篇及寒食行載於平露堂集。宋徵璧序此集云：</p>

  <p class="bodytext-fs-only-np">陳子成進士歸，讀禮之暇，刻其詩草名白雲者。已又裒乙亥丙子兩年所撰著，爲平露堂集。刻成，命予序之。</p>

  <p class="bodytext">然則平露堂集之刻成，至早當在崇禎十年下半年，遲則在崇禎十一年。至湘真閣集之刻成，已在崇禎十四年之後矣。臥子賦「櫻桃篇」時，正值其與河東君同居之際。此篇固爲河東君所親見而深賞者。「寒食行」作成之時，河東君雖已離去臥子，但平露堂集之鐫刻，至遲亦在崇禎十一年。河東君作「清明行」之前，亦必得見臥子之「寒食行」也。職此之故，河東君「清明行」中之辭句，往往與臥子「櫻桃篇」「寒食行」相類似，自非偶然。蓋河東君此時之詩，多取材於臥子之作品。如前所論湖上草中西湖八絶句「桃花得氣美人中」一首，實與臥子崇禎八年春間所作「寒食」七絶有關者，即是其例證。兹録臥子「櫻桃篇」及「寒食行」於下。讀者取與河東君「清明行」並觀，則其間關係自明，不待贅論。至二人作品之所以從同相似之故，實由兩方情感篤摯，遂亦漸染及於文字使然。未可舉偷江東集之故事相誚，（見舊五代史壹肆羅紹威傳。）而以柳隱偷羅隱爲言也。</p>

  <p class="bodytext">陳忠裕全集壹壹平露堂集「櫻桃篇」云：</p>

  <p class="bodytext-fs-only-np">美人曉帳開紅霞。山樓閣道春風斜。緑水初摇楊柳葉，石屏時拂櫻桃花。淡灩籠烟寒白日，柔條叢萼相交加。有時飛入玉窗裏，春夢方長人不起。芳草閒庭蝶正黄，瓊甃小院蘭猶紫。茫茫珠露翦輕紅，裝成自擲湘文水。棠梨宫中日暖時。龍旗鳳輦紛流離。低枝隱映入纖手，時親蟬鬢無人知。赬玉盤承紅靺鞨，翔麟飛鞚行參差。即今寂寞香雲度。墮粉摇英春草路。麗魄應悲夜雨天，幽人愁倚東風樹。珊瑚磊落幾時多，恐有流鸎含已暮。</p>

  <p class="bodytext">同書同卷「寒食行」云：</p>

  <p class="bodytext-fs-only-np">江城桃李月，春風花亂飛。空濛度寒食，紅翠展芳菲。郊原漠漠涵平緑，柳雲如夢金塘曲。遠林宿雨壓棠梨，水底明霞浮屬玉。開簾悄望愁不眠。流鶯已落朱欄前。天際青蔥障白日，迷離偃蹇摇蒼烟。此時美人横繡閣，幽怨鳴筝看花藥。碧玉新妝倦復鬆，丹珠小帳香逾薄。鞦韆弱影鬬垂楊。輕颸飄蕩吹紅裳。牆外紫騮驕不去，回頭拾得金鳳凰。</p>

  <p class="bodytext">前於第叁章考河東君金明池詠寒柳詞作成之年月，已言及臥子「上巳行」與河東君此詞有關。兹更論臥子「上巳行」與河東君「清明行」之關係。蓋「上巳行」中警策之語爲：「垂柳無人臨古渡，娟娟獨立寒塘路。」即用玉谿生「柳」詩「清明帶雨臨官道」句，（見李義山詩集下。）實混合清明上巳爲一時間，而柳陳兩人所各賦詠之題，其所指之節候，在當時乃同是一日也。考清明行及上巳行俱作於崇禎十二年。是年三月三日適值清明。（依陳氏二十史朔閏表崇禎十二年三月朔爲陽曆四月三日推算。鄭鶴聲近世中西史日對照表亦同。）史邦卿梅溪詞蝶戀花云：</p>

  <p class="bodytext-fs-only-np">二月東風吹客袂。蘇小門前，楊柳如腰細。蝴蝶識人遊冶地。舊曾來處花開未。幾夜湖山生夢寐。評泊尋芳，只怕春寒裏。今歲清明逢上巳，相思先到濺裙水。</p>

  <p class="bodytext">然則河東君臥子之詩，其題同辭同，時日亦同，固不待言。至梅溪詞中之人之地及其旨意，又更相同，尤爲可注意也。噫！當崇禎之季世，明室困於女真後裔建州之侵逼，岌岌乎不可終日，與天水南渡開禧之時，復何以異？邦卿爲韓侂冑之堂吏，曾隨覘國之使北行，則亦關涉恢復中原之謀劃（見梅溪詞滿江紅題云：「九月二十一日出京懷古。」及龍吟曲題云：「陪節欲行，留别社友。」）但一角湖山，蘇小門前，猶自尋芳遊冶，良可嘆息。或以此嗤鄙梅溪乃一胥史，非足與言國家之安危者，殊不知臥子爲幾社勝流，於崇禎六年秋間計偕北行，賦詩留别，亦綣綣於河東君。有「美人贈我酒滿觴。欲行不行結中腸。何年解佩酬明璫」及「河干薄暮吹紅裳。紉以芍藥羞青棠。何爲棄此永不忘」等句。其後又有「不然奮身擊胡羌。勒功金石何輝光」之語，是以恢復遼左自任。（可參第叁章論臥子此詩節。）斯固臥子所以抒寫「離情壯懷」，應有之作。實與邦卿龍吟曲所云「歌裏眠香，酒酣喝月，壯懷無撓。楚江南，每爲神州未復，闌干静，慵登眺」及「同社詩囊，小窗針線，斷腸秋早」諸語無異。若一考其賦詩之時及所言之人，則前後四五百年之間，情事實相符會。豈獨節令之適合而已哉？雖然，兒女情懷與英雄志略，亦未嘗不可相反而相成。故不必拘執此點，以爲邦卿及臥子病也。</p>

  <p class="bodytext">河東君「清明行」結語云：「盤螭玉燕無可寄，空有鴛鴦棄路旁。」「盤螭」出陳思王集貳樂府「桂之樹行」中「上有棲鸞，下有盤螭。」句。「玉燕」用别國「洞冥記」貳云：</p>

  <p class="bodytext-fs-only-np">神女留玉釵以贈［漢武］帝。帝以賜趙婕妤。至昭帝元鳳中，宫人猶見此釵。黄諃欲之，明日示之，既發匣，有白燕飛昇天。後宫人學作此釵，因名玉燕釵，言吉祥也。</p>

  <p class="bodytext">此河東君自言己身雖如神女，然無玉釵之物可以報答臥子。蓋針對臥子寒食行「回頭拾得金鳳凰」之結語。「金鳳凰」謂婦人之釵也。（可參司馬彪續漢書輿服志下「后夫人服」條。又臥子「拾得」二字之出處，或與吴均續齊諧記及韋絢劉賓客嘉話録「漢宣帝以皁蓋車一乘賜大將軍霍光」條中黄君仲北山羅鳥得鳳凰，入手即化成紫金事有關。俟考。）又檢李太白「代美人愁鏡」詩二首之二（見全唐詩第叁函李白貳肆。）云：</p>

  <p class="bodytext-fs-only-np">美人贈此盤龍之寶鏡，燭我金縷之羅衣。時將紅袖拂明月，爲惜普照之餘暉。影中金鵲飛不滅。臺下青鸞思獨絶。藁砧一别若箭弦。去有日，來無年。狂風吹却妾心斷，玉筯并墮菱花前。</p>

  <p class="bodytext">寅恪案，「美人」乃河東君之號，「盤龍」即「盤螭」。「藁砧一别若箭弦。去有日，來無年。」正針對臥子之怨詞也。</p>

  <p class="bodytext">更檢全唐詩第叁函李白叁「白頭吟」第貳體云：</p>

  <p class="bodytext-fs-only-np">錦水東流碧，波蕩雙鴛鴛。雄巢漢宫樹，雌弄秦草芳。相如去蜀謁武帝，赤車駟馬生輝光。一朝再覽大人作，萬乘忽欲凌雲翔。聞道阿嬌失恩寵，千金買賦要君王，相如不憶貧賤日。位高金多聘私室。茂陵姝子皆見求，文君歡愛從此畢。淚如雙泉水，行墮紫羅襟。五更雞三唱，清晨白頭吟。長吁不整緑雲鬢，仰訴青天哀怨深。城崩杞梁妻，誰道土無心。東流不作西歸水，落花辭枝羞故林。頭上玉燕釵，是妾嫁時物。贈君表相思，羅袖幸時拂。莫捲龍鬚席，從他生網絲。且留琥珀枕，還有夢來時。鷫鸘裘在錦屏上，自君一掛無由披。妾有秦樓鏡。照心勝照井。願持照新人，雙對可憐影。覆水却收不滿杯。相如還謝文君迴。古來得意不相負，祇今惟有青陵臺。</p>

  <p class="bodytext">河東君賦清明行前二年，即崇禎十年丁丑，臥子已通籍貴顯矣。此際以文君長卿相比，雖不甚切當。然太白「玉燕釵」之句，似可借用。蓋以求「相如還謝文君迴」之實現。「雙對可憐影」暗藏「影憐」之名。此名即陳楊關係最密切時所用者，可因此唤起大樽往日之回憶。「波蕩雙鴛鴦」與「空有鴛鴦棄路旁」相對照，辭旨哀豔，想臥子得讀河東君此詩之時，正如楊景山所謂「風流才子多春思，腸斷蕭娘一紙書」者也。兹以上巳行與清明行兩詩，關係錯雜繁複，故不嫌全録太白此首，以資參證。</p>

  <p class="bodytext">抑尚有可言者，前論河東君寒柳詞，謂與湯玉茗紫釵記有關，頗疑清明行「玉燕」之句，實亦暗用蔣子徵所作「霍小玉傳」中紫玉釵及玉茗堂紫釵記中紫玉燕釵之故事。河東君淹通文史，兼善度曲，蔣防之傳，湯顯祖之記，當無不讀之理。就本人之身分與臥子之關係，取霍小玉與李益相比，最爲適當。故清明行結語之意，蓋希望臥子不作蔣傳中負心忘舊好之李益，而是湯記中多情不自由之君虞也。或者河東君賦此詩時，憶及崇禎八年首夏與臥子離别之際，臥子和淮海滿庭芳詞「紫燕翻風」之句，遂聯想紫釵記紫玉燕釵之事，而有此結語歟？俟考。又臥子「上巳行」云：「公子空遺芍藥花，美人自愛櫻桃樹。」「芍藥花」乃臥子自指其懷念河東君諸詩，「櫻桃樹」之「樹」，固出於李義山詩集中「深樹見一顆櫻桃尚在」五律及同卷「嘲櫻桃」五絶云：</p>

  <p class="bodytext-fs-only-np">朱實鳥含盡，青樓人未歸。南園無限樹，獨自葉如幃。</p>

  <p class="bodytext">之典。但「櫻桃」二字，實更指崇禎八年乙亥春臥子自作之「櫻桃篇」及河東君崇禎十二年己卯春所作「清明行」，「春風小帳櫻桃起」之句。竊疑臥子上巳行乃獲見河東君清明行後，遂作一詩以酬慰其意者。此年清明適逢上巳，詩題雖爲兩名，詞意實是一事。此臥子故作狡獪，以爲諱飾耳。讀者儻更取第叁章所録臥子此詩詳繹之，當益信鄙説之不誣也。</p>

  <p class="bodytext">論釋河東君崇禎十二年己卯之作品「湖上草」及十三年庚辰作品「與汪然明尺牘」既竟，關於錢柳因緣導致之情勢及其必然性，讀者當可明瞭矣。然在崇禎十三年十一月河東君過訪半野堂之前，尚有牧齋於是年十月往遊嘉興之一重公案。此公案關涉一稱「惠香」之女性。寅恪於其人之本末，殊有疑滯，未能解釋。姑試作一假設，以待他日之證明也。初學集壹柒移居詩集「冬日嘉興舟中戲示惠香二首」云：</p>

  <p class="bodytext-fs-first-np">畫閣蘭橈取次同。蕩舟容與過垂虹。波如人面輕浮碧，日似殘粧旋褪紅。理曲近憐鶯脰水，弄花遥惜馬塍風。可憐平望亭前鳥，雙宿雙飛每一叢。</p>

  <p class="bodytext-fs-last-np">依然吴越舊陂塘。粉剩脂殘水尚香。已分西施隨范蠡，拌將蘇小賽真娘。鉛華散落霑書帙，絃管交加近筆床。昨日虎丘西畔過，女墳湖水似鴛鴦。</p>

  <p class="bodytext">同書同卷「宿鴛湖偶題」云：</p>

  <p class="bodytext-fs-only-np">煙水迢迢與夢長。一般燈火兩般霜。鴛鴦湖上人相竝，燕子樓中夜未央。（寅恪案，牧齋此詩結語用關盻盻事，當與東坡詞永遇樂「夜宿燕子樓，夢盻盻。」一闋有關。由此推之，則知其所賦「八月十六夜有感」一詞，特取永遇樂調者，必非偶然也。）</p>

  <p class="bodytext">寅恪案，「戲示惠香」詩之前第壹題爲「九月望日得石齋館丈午日見懷詩，次韻却寄」，第叁題爲「九日宴集含暉閣醉歌」，第肆題爲永遇樂詞四首，第伍題爲「姚叔祥過明發堂，共論近代詞人。戲作絶句十六首」。又「宿鴛湖偶題」之後，第壹題爲「王店弔李玄白，還泊南湖有感」。（寅恪案，李衷純字玄白，嘉興人。明詩綜陸拾選其詩七首。李氏與牧齋關係密切，見初學集伍肆「大中大夫兩淮都轉運鹽使司運使李君墓誌銘」。）第貳題爲「題南湖勺園」，（寅恪案，光緒修嘉興府志壹伍古蹟門貳秀水縣「勺園」條云：「一名竹亭。在滮湖濱。吴吏部昌時别業。」牧齋此詩結語云：「樓上何人看煙雨，爲君枝策上溪橋。」當更有所指，不僅謂煙雨樓也。）此卷即竟。下卷爲東山詩集，乃河東君訪半野堂以後之作也。今綜合諸題之排列先後，取時間地域及詩詞中所言之人事，參合推證之，則知崇禎十三年庚辰七月以後至十月，其間爲河東君過訪半野堂預備成熟之時期。明發堂在拂水山莊。此題乃牧齋家居常熟時。姚士粦來訪，與之論詩所作。據永遇樂詞「十七夜」云「隔船窗，暗笑低顰，一縷歌喉如髮」及「生公石上，周遭雲樹，遮掩一分殘闕」，則是中秋後二夕，在蘇州舟中所作。含暉閣在半野堂，乃牧齋於重陽節時，居常熟城内家中所作。「戲贈惠香」及「宿鴛湖偶題」諸詩，均在嘉興所作，自不待言。據光緒修嘉興府志壹貳山川門「鴛鴦湖」條略云：</p>

  <p class="bodytext-fs-only-np">以其居於南方，又謂之南湖云。湖在府城南半里許。</p>

  <p class="bodytext">然則初學集壹柒移居詩集最後四題，皆與嘉興有關，乃牧齋於崇禎十三年仲冬河東君訪半野堂不久以前，往遊其地所作也。</p>

  <p class="bodytext">「戲贈惠香」二律之典故，錢遵王初學集詩注壹柒徵引頗詳，不待贅釋。但繹此題第壹首所言，皆與嘉興鴛鴦湖及近旁吴江之鶯脰湖故實有關。至第貳首則全屬蘇州會城舊典。惠香之與嘉興鴛鴦湖及蘇州會城兩地有關，可以推知。永遇樂詞「十六夜有感」一闋，既是爲河東君而作，（見第壹章所論。）其第肆闋「十七夜」忽有「生公石上」之語，明是在蘇州所作。就蘇嘉兩地域與惠香之關係，更推及惠香與河東君之關係，並繹「宿鴛湖偶題」詩，「燕子樓中夜未央」之句，則其間必有待發之覆，抑可知也。餘詳後論河東君適牧齋後，患病問題節。兹暫不多述。</p>

  <p class="bodytext">初學集貳拾東山詩集叁「留惠香」云：</p>

  <p class="bodytext-fs-only-np">竝蒂俱棲宿有期。舞衣歌扇且相隨。君看陌上穠桃李，處處春深伴柳枝。</p>

  <p class="bodytext">「代惠香答」云：</p>

  <p class="bodytext-fs-only-np">皇鳥高飛與鳳期。差池一燕敢追隨。桃花自趂東流水，管領春風任柳枝。</p>

  <p class="bodytext">「代惠香别」云：</p>

  <p class="bodytext-fs-only-np">春水桃花没定期。柳腰婀娜鎮相隨。憑將松柏青青意，珍重秋來高柳枝。</p>

  <p class="bodytext">「别惠香」云：</p>

  <p class="bodytext-fs-only-np">花信風來判去期。紅塵紫陌肯相隨。池邊苑外相思處，多種夭桃媵柳枝。</p>

  <p class="bodytext">徐乃昌影寫錢塘丁氏善本書室藏元刻陽春白雪附黄丕烈跋（參士禮居藏書題跋記陸。）云：</p>

  <p class="bodytext-fs-only-np">元刻陽春白雪，爲錢唐何夢華［元錫］藏書。矜貴之至。因其是惠香閣物也。惠香閣初不知爲誰所居。夢華云，是柳如是之居。兹卷中有「牧翁」印，有「錢受之」印，有「女史」印。其爲柳如是所藏無疑。「惜玉憐香」一印，殆亦東澗所鈐者。卷中又有墨筆校勘，筆勢秀媚。識者指爲柳書。余未敢定也。要之，書經名人所藏，圖章手迹倍覺古香。宜夢華之視爲珍寶矣。先是，曾影鈔一本，與余易書。但重其爲元刻，而其餘爲古書生色者，莫得而知。今展讀一過，實饜我欲。雖多金，又奚惜耶？書僅五十一番，相易之價，亦合五十一番。惜書之癖，毋乃太過。命工重裝，并誌緣起。嘉慶十有四年己巳正月二十有八日雨窗識。復翁。</p>

  <p class="bodytext">又云：</p>

  <p class="bodytext-fs-only-np">越歲辛未中春廿有二日，錢唐陳曼生偕其弟雲伯，同過余齋。出此相示。因雲伯去年曾攝常熟邑篆，有修柳如是墓一事。于河東君手迹，亦有見者。兹以校字證之。雲伯以爲然。當不謬也。復翁記。</p>

  <p class="bodytext">牧齋跋元鈔本樂府新編陽春白雪（見楊紹和楹書隅録續編肆。）云：</p>

  <p class="bodytext-fs-only-np">惠香閣藏元人舊鈔本陽春白雪十卷。依元刊本校録一過，分注于下。丙子二月花朝，牧翁。</p>

  <p class="bodytext">寅恪案，崇禎十五年春間，牧齋所作詩中有涉及惠香之事，甚可注意。但河東君適牧齋後之患病問題，俟下文詳述，今暫不論。兹所欲言者，即惠香究爲何人及與河東君之關係也。何黄二氏均以惠香閣爲河東君所居及認惠香與河東君爲一人，殊爲謬妄。觀牧齋自題其所校録陽春白雪之年月，可知至遲在崇禎九年丙子二月花朝日，牧齋已與惠香閣之名發生關係。然則此女性之惠香，其名初見於崇禎十三年庚辰冬間，復見於十五年壬午春季，皆在丙子花朝四年或六年之後。將如何解釋此疑問耶？鄙意一爲先有人之名，後有建築物之名。建築物因人得名，如牧齋以河東君名是字如是，别號我聞居士之故，因名其所居曰我聞室，即是其例。（參前論蔣氏舊藏河東君山水畫册。）一爲先有建築物之名，後有人之名，人因建築物得名。惠香之名，疑是其例。蓋牧齋心中早已懸擬一金屋之名，而此金屋乃留待將來理想之阿嬌居之者。若所推測不誤，則此女性恐是一能歌之人，與陽春白雪有關。故牧齋取惠香之假名以目之。斯固文士故作狡獪之常態，不足異也。據牧齋所作關於惠香之四絶句桃柳並用，初視之，亦頗平常。檢庾子山詩有「流水桃花色，春洲杜若香」及「春水望桃花，春洲藉芳杜」等句，（見倪璠注庾子山集肆「詠畫屏風詩」二十四首之九及同書伍「對酒歌」。）則「桃」字實與惠香之「香」字有關。或者此女性真名中，有一「桃」字。然就今所見之材料，無一能證實此點者，仍俟詳考。兹可決定者有三事，一即依牧齋「冬日嘉興舟中戲示惠香」兩律及牧齋陽春白雪跋語，已可知此女性之居處，必與嘉興及蘇州有關，并爲能歌之人。兹復檢初學集壹柒移居詩集崇禎十三年庚辰八月十七夜牧齋於蘇州所作永遇樂詞云：</p>

  <p class="bodytext-fs-only-np">白髮盈頭，清光炤眼，老顛思裂。折簡徵歌，醵錢置酒，漫浪從他説。銀筝畫鼓，翠眉檀板，恰稱合歡佳節。隔船窻，暗笑低顰，一縷歌喉如髮。生公石上，周遭雲樹，遮掩一分殘闕。天上霓裳，人間桂樹，曲調都清切。干戈滿地，烏驚鵲繞，一寸此時心折。憑誰把青天浄洗，長留皓月。</p>

  <p class="bodytext">及同書貳拾上東山詩集叁崇禎十五年壬午中秋河東君病中，牧齋所作「效歐陽詹翫月詩」其後段云：</p>

  <p class="bodytext-fs-only-np">病婦夢回笑空床。笑我白癡中風狂。誰家翫月無歌版，若箇中秋不舉觴。虎山橋浸水精域，生公石砌琉璃場。酒旗正臨天駟動，歌扇恰倚月魄涼。何爲煩憂添哽咽，懵騰噤齘夜不央。秋髮紛紛伴墜葉，細雨唧唧和啼螿。自從姮娥到月殿，長依金穴飛夜光。但聞高歌詠水鏡，阿誰彈事騰封章。章上倘蒙天一笑，素娥惎汝空奔忙。老夫聽罷心惻惻。低頭自問笑狂易。婦言可云慎勿聽，撑腸拄肚終難釋。天上素娥亦有黨，人間白叟將安適。合眼猶見星煌煌，入夢仍聞笑啞啞。打門未許驚周公，倒枕一任東方白。</p>

  <p class="bodytext">更可證此女性在崇禎十五年壬午春間，伴送河東君於病中自蘇州返常熟，故河東君亦於是年中秋病中有「誰家翫月無歌版，若箇中秋不舉觴。虎山橋浸水精域，生公石砌琉璃場」等語，婉勸牧齋往聽其清歌，藉以遣此佳節之岑寂。據是推之，則此居住蘇州而擅長歌唱之女性，即惠香無疑也。二即依牧齋所作關於惠香四絶句中皆有「桃」字，則此女性名中當有「桃」字，前已言及。又細繹牧齋四詩中，皆以桃柳並舉，當亦非尋常泛用之辭語。據王讜唐語林陸補遺云：</p>

  <p class="bodytext-fs-only-np">韓退之有二妾，一曰絳桃，一曰柳枝，皆能歌舞。初使王庭湊，至壽陽驛，絶句云，風光欲動别長安。春半邊城特地寒。不見園花兼巷柳，馬頭惟有月團團。蓋有所屬也。柳枝後踰垣遁去，家人追獲。及鎮州初歸，詩曰，别來楊柳街頭樹，擺弄春風只欲飛。還有小園桃李在，留花不放待郎歸。自是，專寵絳桃矣。</p>

  <p class="bodytext">及邵博聞見後録壹柒「韓退之使鎮州」條云：</p>

  <p class="bodytext-fs-only-np">孫子陽爲予言，近時壽陽驛發地，得二詩石。唐人跋云，退之有倩桃風柳二妓，歸途聞風柳已去，故云。後張籍祭退之詩云，「乃出二侍女，合彈琵琶筝」者，非此二人邪？</p>

  <p class="bodytext">是牧齋暗以韓退之自比，而以河東君比柳枝或風柳，惠香比絳桃或倩桃。然則此惠香之真名中當有「桃」字或「絳」字。「桃」字恐是小名，甚難考出。至「絳」字或與後來所傳河東君妹楊絳子之名有關也。三即觀留惠香「竝蒂俱棲宿有期」，代惠香「皇鳥高飛與鳳期，差池一燕敢追隨」及别惠香「多種夭桃媵柳枝」等句，則此女性原是河東君之密友，後來又獨立門户，如河東君與徐雲翾之關係。由第壹點引申，河東君於崇禎十三年庚辰春離杭州至禾城養疴及牧齋述河東君病中之語，當與惠香之居處有關。由第貳點及第叁點引申，疑後來譌傳河東君妹絳子之軼事，乃好事者就此演變而成。第壹點不待多論。第貳及第叁點，則須略徵傳譌之説，辨析真僞，而究其演變僞造之所由焉。徐乃昌閨秀詞鈔補遺「楊絳子傳」附柴紫芳蘆峰旅記略云：</p>

  <p class="bodytext-fs-only-np">柳河東君如是歸虞山蒙叟後，其妹楊絳子猶居吴江垂虹亭。鄙姊之行，遂不與人往來。構一小園於亭畔，歸心禪悦。嘗謁靈巖支硎等山，飄遥閒適。視乃姊之迷落於白髮翁者，不啻天上人間。嘉興薛素素女士慕其行，特雇棹擔書訪絳子於吴門。相見傾倒，遂相約不嫁男子。乃同至慧泉，溯大江而上，探匡廬，入峨嵋，題詩銅塔，終隱焉。其後素素背盟，復至檇李。絳子一人居川中，足跡不至城市。河東君數以詩招之，終不應。未幾卒。著有靈鵑閣小集行世。其春柳寄愛姊，調高陽臺一闋，蓋諷之也。</p>

  <p class="bodytext">寅恪案，柴氏所記有可信者，亦有不可信者，當分别觀之。「絳子」之「絳」不僅與桃花顔色有關。且可與牧齋詩用韓退之之妾絳桃之名相合。絳子「居吴江垂虹亭」，謁蘇州之「靈巖支硎等山」及薛素素「訪絳子於吴門」等事，又可與牧齋永遇樂詞，舟中贈惠香及翫月詩等相印證。然則絳子與河東君之關係，乃勾欄中姊妹行輩之名分，非真同産。此其可信者也。至絳子與薛素素相約不嫁男子一端，則大謬特謬。請徵舊記，以明其妄。</p>

  <p class="bodytext">繆荃孫雲自在堪筆記書畫門「薛素素小影」條載胡孝轅［震亨］讀書日録云：</p>

  <p class="bodytext-fs-only-np">薛素素南都院妓。姿性澹雅，工書，善畫蘭。時復挾彈走馬，翩翩男兒俊態。後從金壇于褒甫玉嘉有約矣，而未果。吾郡沈虎臣德符竟納爲妾。合歡之夕，郡中沈少司馬純甫，李孝廉伯遠偕諸名士送之。姚叔祥［士粦］有詩云，管領煙花只此身。尊前驚送得交新。生憎一老少當意，勿謝千金便許人。含淚且成名媛别，離腸不管沈郎嗔。相看自笑同秋葉，妬殺儂家並蒂春。褒甫恨薛之爽約及沈之攘愛也，寄贈薛三律云，錦水飛來第二身。蕙心更擅藝如神。相憐南國應無輩，不悟東家别有鄰。紈扇寫留騎鳳女，寶符賫向馭龍人。碧山烟外含愁思，猶似蛾眉隔座顰。涼壁哀蛩弔蕙帷。計狂祝夢又多違。錦書織恨盈千軸，鈿帶縈愁減一圍。弱水藥來娥月皎，明河槎去客星微。越人不肯歸西子，花泣吴宫掩夕扉。銅標誌里候靈芸。中道香車改轍聞。魂逐飛蓬辭夜幕，淚隨落葉點秋裙。尾生作鬼難仇水，巫女爲神易變雲。自古情多歡便少，雙棲何必笑離羣。</p>

  <p class="bodytext">列朝詩集閏肆「薛素素小傳」略云：</p>

  <p class="bodytext-fs-only-np">素素少遊燕中，爲李征蠻所嬖。其畫像傳入蠻峒，酉陽彭宣慰深慕好之。北里名姬至於傾動蠻夷，古所希有也。中年長齋禮佛，數嫁皆不終。晚歸吴下富家翁，爲房老以死。</p>

  <p class="bodytext">明詩綜玖捌「薛素素小傳」云：</p>

  <p class="bodytext-fs-only-np">素素小字潤孃，嘉興妓。有異才。數嫁皆不終。有南遊草。</p>

  <p class="bodytext">又同書同卷［静志居］詩話略云：</p>

  <p class="bodytext-fs-only-np">予見其手寫水墨大士甚工。董尚書未第日，授書禾中，見而愛之，爲作小楷心經，兼題以跋。嘗侍沈孝廉景倩巾櫛。</p>

  <p class="bodytext">寅恪案，孝轅所記素素事及姚于詩，皆可供談助。故詳録之。至竹垞所述，大抵本之牧齋。惟言董香光未第日見素素所繪觀音像而愛之，爲寫心經，兼題以跋之事，乃新增材料中最可注意者，既出自竹垞目睹，自是可信。據牧齋所言素素「數嫁皆不終，晚歸吴下富家翁，爲房老以死」，則柴氏所言「素素背盟」一端，亦頗得實，又酉陽在四川境，則柴氏稱絳子與素素同遊川中之説，或由此誤傳，亦有可能。然此諸端，皆不足深論。獨絳子與素素相約不嫁男子一點，則須略考素素絳子兩人之年齡。據嘉慶修松江府志伍肆「董其昌傳」略云：</p>

  <p class="bodytext-fs-only-np">董其昌字玄宰，華亭人。成萬曆十七年進士，選庶吉士。</p>

  <p class="bodytext">及同書選舉表云：</p>

  <p class="bodytext-fs-only-np">明舉人。萬曆十六年戊子科。董其昌，玄宰。</p>

  <p class="bodytext">然則玄宰至早在萬曆十六年以前，即其尚未中式鄉試以前，遇見素素於嘉興。此時素素之年齡至少亦不能小於十五歲。從此年下數至崇禎十四年辛巳，即河東君適牧齋之歲，共爲五十三年，則素素年已六十八歲矣。絳子既稱河東君之妹，河東君適牧齋之時，年二十四歲，絳子之年當更較少。世間若有年近古稀之老嫗，轉與二十上下妙齡之少女，共爲盟誓，不嫁男子者，禹域之外，當今之時，何所不有，或亦可能。至於三百年前崇禎之季，自無此奇事，可以決言。故紫芳所述，其謬妄不待辨也。</p>

  <p class="bodytext">柴氏所記絳子與素素同約不嫁男子之事，雖是大謬。然其他所言絳子諸端，要不無有相當之真實性。復由此真實性，演變成爲此鄙薄其姊「迷落於白髮翁」之故事，並流傳其高陽臺「寄愛姊」一詞，即徐氏閨秀詞鈔補遺所録者是也。鄙意惠香是否與絳子實爲一人，尚待考實，今難斷定。前論河東君與汪然明尺牘第伍通時，附述張宛仙之事。汪然明於順治九年壬辰，始識宛仙於嘉興，稱其名爲「香隱校書」。又宛仙和然明四絶句之二有句云，「風韻何如半野堂」，則名字地域人事三者之關係，宛仙頗有與惠香實爲一人之嫌疑。假定崇禎十三年庚辰牧齋於嘉興舟中作詩示惠香之時，而惠香年齡爲十五至十八歲者，則順治九年壬辰應爲二十七至三十歲。據此等年歲推論，固可稱爲河東君之妹。又就然明稱其在順治九年至十二年之間，匿影不出，不輕見人，及遊人問津，顯貴愛慕，諸端推之，皆與其年齡情事約略適合。然則宛仙豈即惠香歟？是耶？非耶？姑備一説於此，殊未敢自信也。</p>

  <p class="bodytext">又據蕘圃之言，牧齋原藏元刻本陽春白雪所鈐印章中，除「惠香閣」一章外，尚有「女史」及「惜玉憐香」兩章之問題。「女史」二字，前於論河東君尺牘時，曾引汪然明所下「閨秀」與「女史」之界説，兹不必再贅。若依汪氏之説，惠香當日至牧齋家時，其身分本是「女史」。故知此「女史」之章，非後之好事者所僞造也。至於「惜玉憐香」一章，則關於黄皆令媛介之問題。前第貳章引吴梅村詩話，鄧孝威天下名家詩觀及王漁洋池北偶談，並第叁章引湯漱玉玉臺畫史諸節中，已略涉及皆令。兹請止就皆令與牧齋及河東君之關係一點，更少詳言之。其他諸端雖饒興趣，然以本文範圍之故，終須有所限制，未可喧賓奪主也。</p>

  <p class="bodytext">周勒山銘林下詞選壹壹「黄媛介」條云：</p>

  <p class="bodytext-fs-only-np">媛介久以詩文擅名。其書畫亦爲世所稱賞。作離隱歌序云，予産自清門，歸於素士。兄姊（原注：「名媛貞。」）雅好文墨，自少慕之。乃自乙酉逢亂被劫，轉徙吴閶，遷遲白下，後入金沙，閉跡牆東。（原注：「琴張居士名園。」）雖衣食取資于翰墨，而聲影未出于衡門。古有朝隱，市隱，漁隱。予殆以離索之懷，成其肥遯之志焉。將還省母，爰作長歌，題曰離隱。歸示家兄，或者無曹妹續史之才，庶幾免蔡琰居身之玷云爾。</p>

  <p class="bodytext">寅恪案，媛介之「離隱歌」，今未能得見。即歌序之文，諸書雖有轉載，但多所删改，蓋涉忌諱使然。就所見諸本，惟周氏之書，似最能存其舊觀，故依録之。序文中「後入金沙，閉蹟牆東」，及原注「琴張居士名園」之「琴張居士」爲何人？初未能知。後檢楊鍾羲雪橋詩話續集壹云：</p>

  <p class="bodytext-fs-only-np">金壇張明弼字公亮，號琴張子。爲顧黄公丈人行。</p>

  <p class="bodytext">乾隆修金壇縣志捌人物志文學門張明弼傳略云：</p>

  <p class="bodytext-fs-only-np">張明弼字公亮。天啓丁卯遊北雍。翰林齊心孝館致之。編修黄道周尤心契。崇禎癸酉登賢書。丁丑五十四始成進士，授揭陽知縣。謫浙江按察司照磨。陞台州推官。踰年陞户部陝西司主事。憤馬士英阮大鋮當國，不赴。年六十九卒。著螢芝集二十卷，兔角詮十卷，蕉書三十乘。</p>

  <p class="bodytext">又同書壹貳雜志古蹟門云：</p>

  <p class="bodytext-fs-only-np">牆東園。在縣西十二里方邊村。張明弼别業。</p>

  <p class="bodytext">始知「琴張居士」即張明弼，「名園」即牆東園。歌序中最可注意者，爲「乙酉逢亂被劫，轉徙吴閶，遷遲白下，後入金沙，閉跡牆東」及「將還省母，爰作長歌，題曰離隱。歸示家兄，或者無曹妹續史之才，庶幾免蔡琰居身之玷云爾」等語。黄皆令於清兵攻取江浙之際，逢亂被劫，後始得脱。有關材料多所諱删，故今不能詳悉其本末。但取當時類似之記載推測之，亦可得其大略。由此引申，更於皆令當日社會身分之問題，可得一較明晰之通解也。此問題請分乙酉逢亂以前及以後兩時期言之。</p>

  <p class="bodytext">明詩綜捌陸閨門「黄媛貞小傳」云：</p>

  <p class="bodytext-fs-only-np">媛貞字皆德，秀水人。先世父貴陽守副室。有臥雲齋詩集。俞右吉云，亡友黄鼎平立二妹。一字皆德，一字皆令，均有才名。皆德爲貴陽朱太守房老，深自韜晦。世徒盛傳皆令之詩畫。然皆令青綾步障，時時載筆朱門，微嫌近風塵之色，不若皆德之冰雪浄聰明也。</p>

  <p class="bodytext">盛楓撰嘉禾徵獻録伍拾「黄媛貞」條云：</p>

  <p class="bodytext-fs-only-np">年十五六，同邑貴陽知府朱茂時過其門，聞讀史記。詢之旁人，則貞也。力求媒妁娶爲妾。能詩詞，工書法。凡啓札皆出其手。無子，以老壽終。</p>

  <p class="bodytext">同書同卷「黄媛介」條云：</p>

  <p class="bodytext-fs-only-np">媛介字皆令。亦善詩文，工書法。少許楊氏，楊貧，以鬻畚爲業，父母欲寒盟。介不可，卒歸楊。</p>

  <p class="bodytext">寅恪案，嘉興黄氏雖是盛門，然皆令所出之支派，殊爲式微。觀其姊皆德，竟可聘作宰相朱國祚從孫茂時之妾一事，即可證明其家之社會地位甚低。皆令之許聘楊世功時，年齡必甚幼小。世功乃貧至「鬻畚爲業」，則皆令之家，其貧苦當亦相去不遠。故黄鼎一門，在當日宜爲士大夫所輕視。皆令固亦可作妾，與其姊相類。前於第貳章論張溥欲娶皆令事，疑其是娶爲妾，而非爲妻。皆令於離隱歌序開宗明義謂「予産自清門，歸於素士。」蓋所以辨白其社會地位，非泛泛自述之辭也。乙酉逢亂被劫之事，今殊難詳考。然即據清高宗批歷代通鑑輯覽壹壹柒附明唐王本末，順治二年六月條云：</p>

  <p class="bodytext-fs-only-np">嘉興已歸附，而土紳屠象美等，復聚衆據城拒守。大兵還攻之，半月而破。</p>

  <p class="bodytext">及有學集貳拾「贈黄皆令序」云：</p>

  <p class="bodytext-fs-only-np">南宗伯署中，閑園數畝，老梅盤拏，柰子花如雪屋。烽烟旁午，訣别倉皇。皆令擬河梁之作，河東抒雲雨之章。（寅恪案，毛詩殷其靁傳云，山出雲雨。及箋云，大夫信厚之君子。爲君使，功未成。歸哉歸哉，勸以爲臣之義未得歸也。牧齋蓋用此義，謂皆令可歸家，而己則不能也。）分手前期，蹔游小别。</p>

  <p class="bodytext">可知當清兵南來，南京危急時，皆令即從牧齋禮部尚書署中歸返嘉興。其後屠象美等舉兵抗清，及嘉興城爲清兵攻陷，皆令殆於此際爲清兵所劫。被劫經過，今依據過墟志感所述劉寡婦事，可以推知。此書記載雖不盡可信，然當時婦女被劫經過，尚與真相不甚相遠。其書謂劉寡婦初由常熟被劫至松江，復由松江歸旗安置江寧。其兄及壻見有得許親人領回之令條諸端，諒是當日一般情事。（詳見過墟志感下。）皆令之至蘇州，當與劉寡婦之至松江相同。其又至江寧，則亦與劉寡婦不異。若其至金壇，則當是依「許親人領回」之條例也。皆令此次經過，其「離隱歌」中必有敍述，今既不可得見。頃存「丙戌清明」一首，當是被劫之時，或距此時不遠所作。兹録於下：</p>

  <p class="bodytext-fs-only-np">倚柱空懷漆室憂。人家依舊有紅樓。思將細雨應同發，淚與飛花總不收。折柳已成新伏臘，禁煙原是古春秋。白雲親舍常凝望，一寸心當萬斛愁。（見梁乙真清代婦女文學史第壹章第貳節「秀水黄皆令」條。）</p>

  <p class="bodytext">皆令既被劫復得脱，當時必有見疑於人之情事。而其兄尤引以爲恥辱。故「離隱歌序」云，「歸示家兄，庶幾免蔡琰居身之玷。」即指此而發也。皆令自經此役，其社會身分頗爲可疑。今録吴梅村王漁洋李武曾商媚生諸人之詩於下，以爲例證。</p>

  <p class="bodytext">吴偉業梅村家藏藳陸詩前集陸「題鴛湖閨詠」四首之一云：</p>

  <p class="bodytext-fs-only-np">石州螺黛點新妝。小拂烏絲字幾行。粉本留香泥蛺蝶，錦囊添線繡鴛鴦。秋風擣素描長卷，春日鳴筝製短章。江夏只今標藝苑，無雙才子埽眉娘。</p>

  <p class="bodytext">徐釚本事詩拾所録王士禎「觀黄皆令吴巖子卞篆生書扇各題一詩」之黄皆令扇詩云：</p>

  <p class="bodytext-fs-only-np">歸來堂裏罷愁妝。離隱歌成淚數行。才調祇應同衛鑠，風流底許嫁文鴦。蕭蘭宫掖裁新賦，香茗飄零失舊章。今日貞元摇落客，不將巧語憶秋孃。（參池北偶談壹貳「黄媛介詩」及同書壹捌「婦人畫」等條。）</p>

  <p class="bodytext">同詩壹貳所録李武曾良年「黄皆令歸吴，楊世功索詩送行」二首云：</p>

  <p class="bodytext-fs-first-np">曾因廡下棲吴市，忽憶藏書過若耶。愁殺鴛鴦湖口月，年年相對是天涯。</p>

  <p class="bodytext-fs-last-np">盛名多恐負清閒。此去蘭陵好閉關。柳絮滿園香茗坼，侍兒添墨寫青山。</p>

  <p class="bodytext">杜氏輯祁忠惠公［彪佳］遺集附商夫人［景蘭］香奩集「贈閨塾師黄媛介」七律（寅恪案，杜氏輯本附載眉生諸女諸子婦等與皆令唱詶詩頗多，兹不備引。鄧漢儀天下名家詩觀初集壹貳所選商祁諸閨秀詩，亦載此七律，自是出自梅市詩鈔。依毛奇齡西河合集陸壹册書後類「梅市唱和詩抄稿書後」，可以推知。又檢鄧氏所選眉生詩有「送别黄皆令」五古一首，今仍存於景蘭集中。但鄧氏選本無贈皆令七律。）云：</p>

  <p class="bodytext-fs-only-np">門鎖蓬蒿十載居。何期千里覯雲裾。才華直接班姬後，風雅平欺左氏餘。八體臨池争幼婦，千言作賦擬相如。今朝把臂憐同調，始信當年女校書。</p>

  <p class="bodytext">寅恪案，梅村「無雙才子埽眉孃」及眉生「始信當年女校書」之句，雖皆用計有功唐詩紀事「薛濤」條所載胡曾詩（參全唐詩第拾函胡曾「贈薛濤」七絶。）云：</p>

  <p class="bodytext-fs-only-np">萬里橋邊女校書。琵琶花下閉門居。掃眉才子知多少，管領春風總不如。</p>

  <p class="bodytext">未免擬人非其倫。然此病亦詞人所常有，可不深論。惟漁洋「今日貞元摇落客，不將巧語憶秋孃」之語，則用韋縠才調集壹白居易所作「江南喜逢蕭九徹，因話長安舊遊，戲贈五十韻」中，「巧語許秋娘」之句。關於此「秋娘」，寅恪已於拙著元白詩箋證稿「琵琶引」章有所論證，兹不贅言。但「秋娘」爲貞元時長安名妓。漁洋自比香山，而以秋娘比皆令。今日觀之，頗爲可怪。夫漁洋平日作詩，其用事精確，固不及同時之顧亭林。然儉腹趁韻，何乃一至於此耶？故就此推論，則知皆令乙酉逢亂被劫之後，其社會身分必有見疑於人者，離隱歌序中「雖衣食取資於翰墨，而聲影未出於衡門」之句及序文末述所以作此歌主旨之「庶幾無蔡琰居身之玷」一語，乃得通解矣。更由是推之，漁洋詩「風流底許嫁文鴦」句中之「底許」者，「何可」之意。亦當指皆令乙酉逢亂被劫之事而言。三國志魏志貳捌諸葛誕傳附載文欽子鴦事蹟略云：</p>

  <p class="bodytext-fs-only-np">欽子鴦將兵在小城中，聞欽死，勒兵馳之，衆不爲用。鴦單走踰城出，自歸大將軍。</p>

  <p class="bodytext">頗疑皆令乙酉逢亂，爲清軍將領所劫，其人原本降將，如李成棟之比者。漁洋因得取譬文鴦。然終難考知也。有學集貳拾「贈黄皆令序」云：</p>

  <p class="bodytext-fs-only-np">紅袖告行，紫臺一去，過清風而留題，（寅恪案，厲鶚宋詩紀事捌柒閨媛類載，南宋末臨海王氏爲元兵所劫，過清風嶺題崖石七律一首。本末詳樊榭所引孫道易東園客談。）望江南而祖别。少陵墮曲江之淚，（寅恪案，牧齋此句或暗指皆令被清兵所劫後，轉送至金陵之事，即離隱歌序所謂「遷遲白下」，非泛用少陵「哀江頭」詩之古典也。）遺山續小娘之歌。（寅恪案，詳見元遺山詩集陸樂府「續小娘歌」十首，施國祁箋注。）世非無才女子，珠沉玉碎，踐戎馬而换牛羊，視皆令何如？</p>

  <p class="bodytext">亦足反證皆令初爲清軍所劫，而後得脱者。既被劫掠，鄉里當必謡諑紛紜，不便即返，免致家人難堪。此所以離家爲隱遯之故也。漁洋「蕭蘭宫掖裁新賦，香茗飄零失舊章」與武曾「此去蘭陵好閉關」及「柳絮滿園香茗坼」之句，俱詠媛介本事，故辭語相同。今以材料缺乏，未能考知。但檢康熙修常州府志貳拾古蹟門云：</p>

  <p class="bodytext-fs-only-np">茶舍在罨畫溪，去湖㳇一里。李棲筠守常州時，有僧獻陽羨佳茗，陸羽以爲芬香冠絶他境，可供尚方。遂置舍。</p>

  <p class="bodytext">常州即古蘭陵之地。陸羽又以爲陽羨茶芬香冠絶他境，則王李詩語或與之有關耶？漁洋「蕭蘭宫掖裁新賦」句，「蕭蘭」疑用陸士衡懷土賦「甘堇荼於飴芘，締蕭艾其如蘭」語。（見漢魏百三名家集陸平原集壹。）「懷土賦」與「離隱歌」皆思歸之作，且取以譬黄楊之婚姻也。「宫掖裁新賦」當用晉書叁叁左貴嬪傳「受詔作愁思之文，因爲離思賦」之典。殆指離隱歌，或皆令他作也。其以此故事相比者，非僅因皆令才華有似左芬，亦以晉書此傳有「姿陋無寵，以才德見禮」之語。與梅村「鴛湖閨詠」四首之四「才比左芬年更少」句，辭意正同。蓋皆令之不與其他被劫婦女，如劉寡婦及宋蕙湘，廣陵張氏輩同其命運者，（見鄧漢儀天下名家詩觀初集壹貳宋蕙湘「題衛源旅舍」七絶四首及廣陵張氏「西溝道中淚筆」七絶五首。）當由貌陋之故，吴王作詩，乃實録非譏誚。牧齋以皆令不似明妃之「一去紫臺連朔漠」爲皆令幸，誠可信可哀矣。武曾詩「曾因廡下棲吴市，忽憶藏書過若耶」，下句指皆令於順治十五年自杭州往遊紹興，與祁彪佳夫人商景蘭並其諸女及子婦唱和事。（見西河合集陸壹册書後類「梅市倡和詩抄稿書後。」）「若耶」在紹興境，而祁氏淡生堂藏書又著稱於東南者也。上句用後漢書列傳柒叁逸民傳梁鴻傳「遂至吴，依大家臯伯通，居廡下」之文，固不待言。但此句取譬之臯伯通廡下，乃指牧齋之絳雲樓而言。皆令之往來虞山，居牧齋家，第貳章論梅村詩話及第叁章論玉臺畫史時，已略及之。兹更稍詳述其事於下。</p>

  <p class="bodytext">衆香詞樂集族里女宗類選録黄媛介詞眼兒媚「謝别柳河東夫人」云：</p>

  <p class="bodytext-fs-only-np">黄金不惜爲幽人。種種語殷勤。竹開三徑，圖存四壁，便足千春。　　匆匆欲去尚因循。幾處暗傷神。曾陪對鏡，也同待月，常伴彈筝。</p>

  <p class="bodytext">又前調云：</p>

  <p class="bodytext-fs-only-np">剪燈絮語夢難成。分手更多情。欄前花瘦，衣中香暖，就裏言深。　　月兒殘了又重明。後會豈如今。半帆微雨，滿船歸况，萬種離心。</p>

  <p class="bodytext">寅恪案，此兩詞皆謝别河東君之作。第壹詞上半闋「黄金不惜爲幽人」句，河東君資助皆令者必不少，此語當是實録。下半闋「曾陪對鏡，也同待月，常伴彈筝」及第貳詞上半闋「衣中香暖，就裏言深」諸句，更足徵黄柳二人實爲閨中密膩摯友也。「曾陪對鏡」辭語新雋。第叁章謂陳眉公「贈楊姬」五言絶句，疑是爲河東君而作。儻此假設果能成立，則此黄柳同照之鏡，必不致撲碎矣。更可注意者，爲第貳首下闋「月兒殘了又重明，後會豈如今」之語。月殘復明，可能是媛介以月缺之時，來訪河東君，月明之後乃始别去。然頗疑皆令此語别有深意。此詞作於何年，今不易考。若作於乙酉以後，則當謂後會之時，明室復興，不似今日作詞之際，朱明之禹貢堯封僅餘海隅邊徼之殘山賸水。前引有學集叁夏五詩集「留題湖舫」第貳首「楊柳風流烟草在，杜鵑春恨夕陽知」之句，因推論河東君復楚報韓之志。今觀皆令此詞，殆有同心者，此即所謂「就裏言深」者歟？又前引皆令「丙戌清明」詩「倚柱空懷漆室憂。人家依舊有紅樓」及「折柳已成新伏臘，禁烟原是古春秋」等句，可與此詞相證發。後之讀皆令詩詞者，當益悲其所抱國家民族之思，不獨個人身世之感矣。</p>

  <p class="bodytext">吴詩集覽壹貳上「鴛湖閨詠」四首之三云：</p>

  <p class="bodytext-fs-only-np">絳雲樓閣敞空虚。女伴相依共索居。學士每傳青鳥使，蕭娘同步紫鸞車。新詞折柳還應就，舊事焚魚總不如。記向馬融譚漢史，江南淪落老尚書。</p>

  <p class="bodytext">寅恪案，梅村此首乃專言黄與柳錢之關係者。靳氏注中於古典頗備，而今典如言「納柳氏在鴛湖舟中，則皆令與柳舊爲女伴矣」，則甚誤。兹姑不詳辨。惟言「索居上有相依字共字亦奇」，能解梅村微妙之意，殊爲可取。所可笑者，吴詩此首以馬融比牧齋，固與受之平生以國史自任者相合，但取皆令離隱歌序「雖無曹妹續史之材」，實以曹大家自命之意，及河東君訪半野堂初贈牧翁詩之「聲名真似漢扶風」，（見東山詶和集壹河東君詩第壹首。）亦以馬季長比錢氏者相同。綜合觀之，牧齋何幸得此兩曹大家爲女師，「伏於閣下受讀」耶？（見後漢書列傳柒肆列女傳曹世叔妻傳。）</p>

  <p class="bodytext">初學集叁叁「士女黄皆令集序」略云：</p>

  <p class="bodytext-fs-only-np">皆令本儒家女。從其兄象三受書。歸於楊郎世功。歌詩畫扇流傳人間。晨夕稍給，則相與簾閣梯几，拈仄韻，徵僻事，用相娱樂而已。有集若干卷，姚叟叔祥敍而傳之。皆令又屬楊郎過虞山，傳内言，以請序於余。余嘗與河東評近日閨秀之詩。余曰：「草衣之詩近於俠。」河東曰：「皆令之詩近於僧。」夫俠與僧，非女子本色也。此兩言者，世所未喻也。皆令之詩曰：「或時賣歌詩，或時賣山水。猶自高其風，如昔鬻草履。」又曰：「燈明惟我影，林寒鳥稀鳴。窗中人息機，風雪初有聲。」再三諷詠，淒然詘然，如霜林之落葉，如午夜之清梵。豈非白蓮南嶽之遺響乎？河東之言僧者，信矣。繇是而觀，草衣之詩，可知已矣。叔祥之序薈稡古今淑媛，以媲皆令，累累數千言。譬之貌美人者，不論其神情風氣，而必曰如王嬙，如西施，如飛燕合德。此以修美人之圖譜，則可矣。欲以傳神寫炤，能無見笑於周昉乎？癸未九月虞山牧齋老人爲其序。</p>

  <p class="bodytext">有學集貳拾「贈黄皆令序」略云：</p>

  <p class="bodytext-fs-only-np">絳雲樓新成，吾家河東邀皆令至止。硯匣筆牀，清琴柔翰，挹西山之翠微，坐東山之畫障。丹鉛粉繪，篇什流傳。中吴閨闥，侈爲盛事。今年冬，余遊湖上，皆令僑寓秦樓，其窮日甚。湖上之人莫或過而問焉。滄海横流，劫灰蕩埽。絳雲圖書萬軸，一夕煨燼。河東湖上詩：「最是西泠寒食路，桃花得氣美人中。」皆令苦相吟賞。今日西湖追憶此語，豈非窮塵往劫。河東患難洗心，懺除月露，香燈禪版，浄侣蕭然。皆令盍歸隱乎？當屬賦詩以招之。</p>

  <p class="bodytext">寅恪案，皆令與河東君雖皆著籍嘉興。然其相識始於何年，今不易考。觀初學集壹柒移居詩集牧齋與姚叔祥共論近代詞人七絶十六首中，其第壹壹首云：</p>

  <p class="bodytext-fs-only-np">不服丈夫勝婦人。昭容一語是天真。（原注：「吕和叔上官昭容書樓歌云，自言才藝是天真，不服丈夫勝婦人。」）王微楊宛爲詞客，肯與鍾譚作後塵。</p>

  <p class="bodytext">其第壹貳首云：</p>

  <p class="bodytext-fs-only-np">草衣家住斷橋東。（原注：「王微自稱草衣道人。」）好句清如湖上風。近日西陵誇柳隱，桃花得氣美人中。（原注前已引，兹從略。）</p>

  <p class="bodytext">則牧齋於崇禎十三年庚辰秋間作十六絶句，止言王楊柳三人，而不及媛介。可知牧齋尚未見媛介之詩，亦不識其人。據初學集貳拾下東山詩集「燈下看内人插瓶花，戲題四絶句」其一云：</p>

  <p class="bodytext-fs-only-np">水仙秋菊並幽姿。插向磁缾三兩枝。低亞小牕燈影畔，玉人病起薄寒時。</p>

  <p class="bodytext">此四絶句後第貳題即「絳雲樓上梁，以詩代文八首」。牧齋「黄皆令集序」作於崇禎十六年癸未九月，正河東君病起之時。其「贈黄皆令序」云：「絳雲樓新成，吾家河東邀皆令至止。」則皆令之遊虞山，居絳雲樓，當在崇禎十六年冬或稍後，亦恐是第壹次至牧齋家也。牧齋序皆令集，表面上不以姚士粦之文爲然，實際上暗寓皆令才高貌寢之意。東坡集玖「續麗人行」序云：</p>

  <p class="bodytext-fs-only-np">李仲謀家有周昉畫背面欠伸内人，極精。戲作此詩。</p>

  <p class="bodytext">其詩結語云：</p>

  <p class="bodytext-fs-only-np">君不見孟光舉案與眉齊。何曾背面傷春啼。</p>

  <p class="bodytext">此牧齋所以有「能無見笑於周昉」之語，實寓蒯通説韓信「相君之背」之意也。又牧齋屢遊西湖，其贈皆令序中「今年冬，余遊湖上」之「今年」，未能確定其爲何年。但必在河東君「贈黄若芷大家」詩前不甚久之時間也。（見第伍章所論。）牧齋既有「當屬［河東］賦詩招之」之語，則牧齋贈皆令序時，皆令當已久未至虞山矣。此後皆令又曾否至虞山，亦未能考悉也。牧齋贈序謂皆令「僑寓秦樓」，不知有所實指，抑或用典？若用典者，疑非用列仙傳蕭史弄玉故事，而用古樂府陌上桑「日出東南隅，照我秦氏樓」，即「使君自有婦，羅敷自有夫」等句之意也。</p>

  <p class="bodytext">梅村家藏藳叁壹「黄媛介詩序」略云：</p>

  <p class="bodytext-fs-only-np">黄媛介者，體自高門，夙親柔翰。逮夫親故凋亡，家門况瘁。感襄城之荀灌，痛越水之曹娥。恨碎首以無從，顧投身其奚益。蔡琰則惟稱亡父，馬倫則自道家君。隕涕何言，傷心而已。惟長楊曾經獻賦，而深柳可以讀書。（原注：「所居深柳讀書堂。」）點硯底之青螺，足添眉黛。記詩中之紅豆，便入吹簫。共傳得婦傾城，翻爲名士。却令家人竊視，笑似諸生。所攜唯書卷自隨，相見乃鉛華不御。發其舊篋，爰出新篇。即其春日之詩，别倣元和之體。可爲妙製，允矣妍辭。僕也昔見濟尼，蚤聞謝藴。今知徐淑得配秦嘉，是用覽彼篇章，加之詮次。庶幾東海重聞桃李之歌，不數西崑止載蘼蕪之賦爾。</p>

  <p class="bodytext">寅恪案，梅村此序述皆令本末頗備。惟今日以材料殘缺之故，不易確知。其取譬荀灌曹娥，則疑是乙酉皆令逢亂時事。荀灌見晉書玖陸列女傳荀崧小女灌傳。借用以指皆令於乙酉歲清兵攻圍嘉興時，逢亂被劫事。曹娥見後漢書列傳柒肆列女傳孝女曹娥傳。豈皆令之父於乙酉亂時溺死耶？今難考已。「東海」用鮑明遠及其妹事。鮑氏本東海人。（見宋書伍壹宗室及南史壹叁宋宗室及諸王上，臨川烈武王道規傳附鮑照傳。）「桃李之歌」用李太白「會桃李之芳園，序天倫之樂事」語。（寅恪案，此依全唐文叁肆玖李白叁之本。此本題爲「春夜宴從弟桃花園序」，而文中作「會桃李之芳園」。今李集諸本或題與文俱作「桃花」，或俱作「桃李」，恐非。蓋「桃花」者，乃園之本名。「桃李」者，乃太白所改字，以免「花」與「芳」之重複，且聲律更協調耳。）希望皆令與象三兄妹復歸於好。「西崑」借用西崑詩體主要人楊億之姓，以指楊世功。「蘼蕪之賦」則用玉臺新詠壹古詩「上山採蘼蕪」之典，竟指世功爲「故夫」，頗疑黄楊夫婦實有仳離之事。梅村於「鴛湖閨詠」第肆首結語云：「往事只看予薄命，致書知己到長干。」乃用李太白「長干行」二首之一「同居長干里，兩小無嫌猜」及「早晚下三巴，預將書報家」之語。（見全唐詩第叁函李白叁。）亦希望皆令與世功夫婦復歸於好之意。駿公詩文，辭旨敦厚，可謂善處人骨肉間矣。</p>

  <p class="bodytext">綜合惠香及皆令與錢柳之關係觀之，乃知牧齋「惜玉憐香」之章，蓋有所實指，非泛用成語也。「香」乃惠香之名，固不待言。「玉」則離隱歌序中，皆令自言「庶幾無蔡琰居身之玷」。河東君題其畫扇，又稱之爲「無瑕詞史」，皆令自比於無玷之玉，於此可證。故「玉」亦皆令之名也。此「玉」此「香」皆牧齋所欲兼收並蓄，而不致與河東君有尹邢避面之事者。「惠香閣」固爲惠香所居。玉臺畫史言皆令畫扇有「東山閣」題字。然則此「東山閣」亦「惠香閣」之比也。（可參第伍章論絳雲樓上梁詩。）牧齋有志不成，其理由之關於皆令者，乃社會制度問題，不俟贅論。至於惠香，則未知其故。蓋由惠香本末無從詳考所致。第壹章拙詩云：「尚託惠香成狡獪，至今疑滯未能消。」意在於此。當世通人儻能補此遺憾，則幸甚矣。</p>

  <p class="bodytext">復次，陳其年婦人集「姑蘇女子圓圓」條下冒褒注云：</p>

  <p class="bodytext-fs-only-np">吴縣葉襄贈姜垓百韻詩有云，酒壚尋卞賽，花底出陳圓。（寅恪案，葉襄字聖野，長洲人。事蹟見同治修蘇州府志捌捌并明詩綜柒柒「葉襄」條附静志居詩話及陳田明詩紀事貳貳葉襄條。聖野與牧齋之關係，可參有學集伍絳雲餘燼詩下「冬夜假我堂文宴」詩「和聖野」七律及同書壹玖「葉聖野詩序」等。又板橋雜記下軼事門「萊陽姜如須遊於李十娘家」條，雖所記爲如須游南京時事，與蘇州無涉，但如斯爲人之風流好事，亦藉此可窺見一斑矣。）</p>

  <p class="bodytext">足見當崇禎季年陳卞俱爲姑蘇負盛名之佳麗。然雲裝不與畹芬同被中貴外戚劫去，亦可謂幸事。至玉京是否避居他地，遂得脱免，則未能知。</p>

  <p class="bodytext">又梅村家藏藳叁「圓圓曲」略云：</p>

  <p class="bodytext-fs-last-np">專征簫鼓向秦川，金牛道上車千乘。斜谷雲深起畫樓，散關月落開妝鏡。傳來消息滿江鄉。烏桕紅經十度霜。教曲妓師憐尚在，浣紗女伴憶同行。舊巢共是啣泥燕，飛上枝頭變鳳凰。長向尊前悲老大，有人夫壻擅侯王。當時祗受聲名累，貴戚名豪競延致。一斛明珠萬斛愁，關山漂泊腰支細。錯怨狂風颺落花，無邊春色來天地。换羽移宫萬里愁，珠歌翠舞古梁州。爲君别唱吴宫曲，漢水東南日夜流。</p>

  <p class="bodytext">寅恪案，梅村「聽女道士卞玉京彈琴歌」（見梅村家藏藳叁。）中有「歸來女伴洗紅粧。枉將絶技矜平康。如此纔足當侯王」。可與此曲「浣紗女伴憶同行」及「有人夫婿擅侯王」等句參證。又梅村「過錦樹林玉京道人墓詩」（見梅村家藏藳拾。）中有「烏桕霜來映夕曛」及「翻笑行人怨落花，從前總被春風誤」。亦可與此曲「烏桕紅經十度霜」及「錯怨狂風颺落花，無邊春色來天地」等句參證也。童時誦此曲，以爲「浣紗女伴」乃是泛指。由今思之，恐梅村之意，偏重雲裝而言。故「十度霜」之語，與「琴河感舊」詩（見梅村家藏藳陸。）及「聽卞玉京彈琴歌」二題，尤有密切關係。所以有此假設者，蓋畹芬於崇禎十五年壬午春間，由吴被劫至燕，（詳見第伍章引影梅菴憶語述辟疆於崇禎十五年壬午仲春聞得其父宗起量移之耗，由毘陵至吴門，則畹芬於十日前已被劫北去事。）歷十年爲順治八年辛卯。此時月所已由錦州移鎮漢中，又奉率師入蜀之旨。（見清史稿肆世祖本紀順治五年四月丁亥吴三桂自錦州移鎮漢中條及同書伍順治八年九月壬午命吴三桂征四川條。并清史列傳捌拾逆臣傳吴三桂傳等。）此曲「專征簫鼓向秦川，金牛道上車千乘」謂月所由秦入川之事。梅村得聞月所入蜀新命，約在順治八年初冬，即「傳來消息滿江鄉。烏桕紅經十度霜」矣。至「斜谷雲深起畫樓，散關月落開妝鏡。」并「珠歌翠舞古梁州」及「漢水東南日夜流」等句，則敍寫漢中地域之辭語也。</p>

  <p class="bodytext">抑更有可申論者，三國志蜀志伍諸葛亮傳云：「將軍身率益州之衆，出於秦川。」文選叁拾謝靈運擬魏太子鄴中集詩「王粲」詩序云：「家本秦川貴公子孫。」（寅恪案，仲宣乃山陽高平人太尉王龔之曾孫，司空王暢之孫，世爲豪族，所謂「貴公子孫」也。見後漢書列傳肆陸王龔傳。）武鄉康樂所言之地域範圍，俱不包括四川，此乃漢魏六朝「秦川」二字之界説。梅村借用「秦川」之成語，兼賅陝西四川而言，實非舊日之本義也。</p>

  <p class="bodytext">又説郛肆「三夢記」之二（參孟棨本事詩徵異門及唐詩紀事叁柒「元稹」條。）云：</p>

  <p class="bodytext-fs-only-np">元和四年河南元微之爲監察御史，奉使劍外。去踰旬，予與仲兄樂天隴西李杓直同遊曲江，詣慈恩佛舍，徧歷僧院，淹留移時，日已晚，同詣杓直修行里第，命酒對酬甚歡暢。兄停杯久之，曰，微之當達梁矣。（寅恪案，本事詩及唐詩紀事述此事，非知退原文，「梁」作「褒城」或「褒」。檢新唐書肆拾地理志山南西道云：「興元府漢中郡，赤，本梁州漢川郡。開元十三年以梁涼聲近，更名褒州。二十年復曰梁州。天寶元年更郡名。興元元年爲府。」故「梁」「褒」可互稱。微之賦詩在元和四年，遂有「古梁州」之句也。）命題一篇於屋壁。其詞曰，春來無計破春愁。醉折花枝當酒籌。忽憶故人天際去，計程今日到梁州。實二十一日也。十許日會梁州使適至，獲微之書一函，後寄紀夢詩一篇，其詞云，夢君兄弟曲江頭。也入慈恩院裏遊。屬吏唤人排馬去，覺來身在古梁州。（寅恪案，元氏長慶集壹柒「梁州夢」詩「兄弟」作「同遶」，「也入」作「也向」，「院裏」作「院院」，「屬吏唤人排馬去」作「亭吏呼人排去馬」，「覺來」作「忽驚」，大抵較佳。蓋微之夢中同遊者，尚有李杓直建，非止白氏兄弟。知退此記中有「徧歷僧院」，微之詩題原注有「慈恩諸院」，與「院院」語合。「亭吏」指漢川驛亭之吏而言，若作「屬吏」則太泛。「去馬」謂由漢川驛向次驛馳去之馬。「忽驚」更能寫出夢中驚醒之情况，若作「覺來」殊爲平淡，恐非元才子所宜出也。）日月與遊寺題詩日月率同。蓋所謂此有所爲，而彼夢之者矣。</p>

  <p class="bodytext">復檢元氏長慶集壹柒「使東川」詩二十二首，其第伍首「梁州夢」（自注：「是夜宿漢川驛，夢與杓直樂天同遊曲江，兼入慈恩寺諸院，倏然而寤，而遞乘及堦，郵吏已傳呼報曉矣。」）云：</p>

  <p class="bodytext-fs-only-np">（詩見上引。）</p>

  <p class="bodytext">其第拾首「漢江上笛」（自注：「二月十五日夜，於西縣白馬驛南樓聞笛悵然，憶得小年曾與從兄長楚寫漢江聞笛賦，因而有愴耳。」）云：</p>

  <p class="bodytext-fs-only-np">小年爲寫游梁賦，最説漢江聞笛愁。今夜聽時在何處，月明西縣驛南樓。</p>

  <p class="bodytext">據上引白記及元詩，可知樂天詩之「梁州」，微之詩之「古梁州」皆指明清兩代漢中之地而言，實梅村「圓圓曲」中「珠歌翠舞古梁州」句之出處也。「圓圓曲」世人所習誦，但此詩作成之年月，尚存疑問，而辭句典故，亦間有前賢所未及詳者，故不避瑣贅之譏，特附論之於此。</p>

  <p class="bodytext">由是言之，「圓圓曲」之作成，應在順治八年辛卯初冬，即與「聽卞玉京彈琴歌」爲同一年之作品，亦與順治七年庚寅秋間作「琴河感舊」詩之時間，相距不甚遠。至顧師軾梅村先生年譜繫「圓圓曲」於順治元年甲申，恐不過以陳吴二人，其家國興亡，悲歡離合，前後變易之關鍵在順治元年，未必實有梅村作此詩於順治元年之確據。又同書繫「琴河感舊」詩及「聽卞玉京彈琴歌」於順治七年庚寅。「琴河感舊」詩，固作於庚寅，但梅村詩話謂雲裝於順治八年辛卯春過訪，共載横塘。「聽卞玉京彈琴歌」云：「此地由來盛歌舞。子弟三班十番鼓。月明絃索更無聲，山塘寂寞遭兵苦。」實指其事。所謂「此地」即蘇州，可爲此歌作於順治八年辛卯春間之旁證。蓋吴卞兩人舊地重遊，不勝今昔之感。回溯十年之前，即崇禎十五年壬午，畹芬正於此時被劫北行。梅村因玉京之淪落，念畹芬之遭遇，遂賦詩及之耳。若如是解釋，則「圓圓曲」中「十度霜」及「女伴」等句，皆有著落。然則駿公於一年中甚近之時間，賦此兩詩，以陳卞兩人前後同異情事爲言，而家國身世之悲恨，更深更切。儻讀吴集者，取此兩詩參互並觀，其瞭解當必較一般泛覽，所得尤多。惜知此者鮮矣。</p>

  <p class="bodytext">又程穆衡原箋，楊學沆補注吴梅村先生編年詩集，列「圓圓曲」於順治十六年己亥。附按語云：</p>

  <p class="bodytext-fs-only-np">其時三桂有女嫁王永寧，方居蘇州拙政園。故云别唱吴宫曲也。</p>

  <p class="bodytext">鄙意「圓圓曲」若作於順治十六年己亥，則與「傳來消息滿江鄉，烏桕紅經十度霜」之句，時間不合。據清史列傳捌拾逆臣傳吴三桂傳，順治十六年三桂在雲南，與曲中「秦川」「金牛道」「斜谷」「散關」「古梁州」及「漢水」等語指漢中者，地域不合。程楊之言，乃由後世附會禹貢「華陽黑水惟梁州」，漢書地理志「益州郡滇池有黑水祠」（見通典壹柒伍州郡曲伍「古梁州」條。）及雲南爲元代梁王封地，（見明史壹貳肆梁王把匝瓦爾密傳及靳榮藩吴詩集覽壹伍上「滇池鐃吹」四律之解釋。）並誤解駿公圓圓曲辭意所致。寅恪昔年旅居昆明，偶過某戲院，見懸有「珠歌翠舞古梁州」七字横額，亦襲用吴詩之成句，而失其本旨者之一例。可見此類誤解，極爲廣徧，真有糾不勝糾之感矣。</p>

  <p class="bodytext">復次，靳介人吴詩集覽肆下釋此歌「十年同伴兩三人，沙董朱顔盡黄土」句之「沙」爲沙才，固不誤，但未盡。據板橋雜記中麗品門「沙才」條略云：</p>

  <p class="bodytext-fs-only-np">沙才美而豔，善吹簫度曲。後攜其妹曰嫩者，遊吴郡，卜居半塘，一時名噪。才以瘡發，剜其半面。嫩歸咤利，鬱鬱死。</p>

  <p class="bodytext">及衆香詞數集花叢「沙宛在」條，選宛在詞江城子「哭姊」一闋，并附録曹溶滿庭芳「高澹游招同人集紀勝堂贈嫩兒」詞，（寅恪案，高澹游名簡，號一雲山人，吴縣人。事蹟可參同治修蘇州府志壹佰拾本傳及秦祖永桐陰論畫上「高簡」條。）其下半闋云：</p>

  <p class="bodytext-fs-only-np">羞隨輕浪滾，蓮花步暖，輭盡無痕。怪當年叱利，假借堪嗔。今日誰能拘管，算恒河，自有仙真。情何限，千堆白雪，占穩鳳樓春。</p>

  <p class="bodytext">然則梅村賦詩時，沙才已死，但未詳何時，而嫩兒亦有被劫之事。其何時被劫，則未能考知。或謂秋岳詞中「假借」之語，頗堪玩味，豈嫩兒乃後論牧齋「壬午獻歲書懷」二首之二所引冒辟疆影梅庵憶語壹崇禎十四年秋被劫之贋鼎畹芬歟？（寅恪偶檢小説月報第陸卷第壹壹號况周頤「陳圓圓事蹟」引劉健「庭聞録」云：「吴妓陳沅顧壽，並名噪一時。田宏遇以重價市壽，而沅名更高，不易得。會其壻以細故得罪，欲求好，無以通媚，百計購沅以獻。宏遇善之如初。」然則辟疆所謂「贋鼎」，或亦有指顧壽之可能耶？俟考。）據秦逸芬「桐陰論畫」所推澹游之生年及清史列傳柒捌貳臣傳曹溶傳論之，則秋岳此詞之作，若在順治三年至十年之間，或説方可成立。又板橋雜記「嫩歸咤利，鬱鬱死」之語，頗與秋岳詞衝突。鄙意澹心得諸傳聞，似不如秋岳親見之可信也。今姑記於此，俟後更考。至「沙董」之「董」，靳氏據板橋雜記中麗品門，釋爲董年。寅恪檢余書此條，引張紫淀文峙「悼小宛」五律略云：</p>

  <p class="bodytext-fs-only-np">美人在南國，余見兩雙成。寂寂皆黄土，香風付管城。</p>

  <p class="bodytext">故疑白死時，年已先死，靳説可通。唯冒辟疆聲言小宛死於順治八年辛卯正月二日（見第伍章論牧齋「病榻消寒雜咏」四十六首之三十七「和老杜生長明妃一首」中，「吴殿金釵葬幾迴」句。）則梅村偕玉京於是年春間游蘇州之際，似已得知小宛被劫稱死之事。小宛姊妹亦曾居吴門，與陳卞二沙爲同時佳麗。吴詩作此聯繫，殊有可能。其所謂「兩三人」者，沙嫩未死，沙才已死。董白死時，董年先死。董白雖稱死，然實未死。陳沅則不著姓字，而意在言外。梅村下筆不苟，於此可見。今讀此歌，别有一可注意之事，即順治七年末，八年初，清人似有點取强奪秦淮當時及舊日樂籍名姝之舉。此舉或與世祖之喜愛戲劇有關。（可參顧師軾梅村先生年譜順治九年壬辰附徐釚詞苑叢談玖紀事肆「吴祭酒作秣陵春」條及前第叁章論河東君嘉定之游節引嘉定縣志李宜之傳。）樂籍名姝中，其尚未嫁如卞賽及此歌之「碧玉班中怕點留」者。（寅恪案，樂府詩集肆伍李暇「碧玉歌」云：「碧玉上宫妓。」故吴詩此句目未脱秦淮樂籍者。）已適人如董白及此歌所謂「樂營門外盧家泣」者。（寅恪檢玉臺新詠玖「歌詞」二首之二云：「十五嫁爲盧家婦。」故吴氏此句目已脱秦淮樂籍適人者。）前述汪然明於順治九年壬辰始識張宛仙於嘉興，而宛仙已匿影不出，不輕見人。恐亦與玉京入道避禍之事，同一原因。更細繹「聽女道士卞玉京彈琴歌」結語云：</p>

  <p class="bodytext-fs-only-np">坐客聞言起歎嗟。江山蕭瑟隱悲笳。莫將蔡女邊頭曲，落盡吴王苑裏花。</p>

  <p class="bodytext">則用蔡文姬胡笳十八拍之典，以匈奴比建州。梅村遣辭必非泛指，特拈出此重公案，願與世之讀吴詩者，共參究之也。</p>

  <p class="bodytext">或謂惠香有爲卞玉京之可能。檢梅村家藏藳拾「過錦樹林玉京道人墓」詩傳云：</p>

  <p class="bodytext-fs-only-np">玉京道人莫詳所自出。或曰秦淮人，姓卞氏。知書工小楷，能畫蘭，能琴。年十八，僑虎丘之山塘。所居湘簾棐几，嚴浄無纖塵。雙眸泓然，日與佳墨良紙相映徹。見客，初亦不甚酬對。少焉，諧謔間作，一坐傾靡。與之久者，時見有怨恨色。問之，輒亂以它語。其警慧，雖文士莫及也。與鹿樵生一見，遂欲以身許。酒酣，拊几而顧曰，亦有意乎？生固爲若弗解者。長嘆凝睇，後亦竟弗復言。尋遇亂别去，歸秦淮者五六年矣。久之，有聞其復東下者，主於海虞一故人。生偶過焉，尚書某公者，張具請爲生必致之。衆客皆停杯不御。已報曰，至矣。有頃，迴車入内宅，屢呼之，終不肯出。生悒怏自失，殆不能爲情。歸賦四詩以告絶。已而嘆曰，吾自負之，可奈何！踰數月，玉京忽至。有婢曰柔柔者，隨之。嘗著黄衣，作道人裝。呼柔柔取所攜琴來，爲生鼓一再行，泫然曰，吾在秦淮，見中山故第，有女絶世，名在南内選擇中。未入宫，而亂作，軍府以一鞭驅之去。吾儕淪落分也，又復誰怨乎？坐客皆爲出涕。柔柔莊且慧。道人畫蘭，好作風枝婀娜，一落筆盡十餘紙。柔柔侍承硯席間，如弟子然，終日未嘗少休。客或導之以言，弗應。與之酒，弗肯飲。踰兩年，渡浙江，歸於東中一諸侯。不得意。進柔柔奉之，乞身下髮。依良醫保御氏於吴中。（參梅村家藏藳伍拾「保御鄭［欽諭］三山墓表」及牧齋外集拾「内殿保御三山鄭君七十壽序」。）保御者，年七十餘，侯之宗人。築别宫，資給之良厚。侯死，柔柔生一子，而嫁。所嫁家遇禍，莫知所終。道人持課誦戒律甚嚴。生於保御中表也，得以方外禮見。道人用三年力，刺舌血爲保御書法華經。既成，自爲文序之。緇素咸捧手讚歎。凡十餘年，而卒。墓在惠山祗陀菴錦樹林之原，後有過者，爲詩弔之。</p>

  <p class="bodytext">同書伍捌詩話云：</p>

  <p class="bodytext-fs-only-np">女道士卞玉京字雲裝，白門人也。善畫蘭，能書，好作小詩，曾題扇送余兄志衍入蜀一絶云：「剪燭巴山别思遥。送君蘭楫渡江皋。願將一幅瀟湘種，寄與春風問薛濤。」後往南中七年，不得消息。忽過尚湖，寓一友家不出。余在牧齋宗伯座，談及故人。牧齋云，力能致之。即呼輿往迎。續報至矣。已而登樓，託以妝點始見。久之，云痁疾驟發，請以異日訪余山莊。余詩云：「緣知薄倖逢應恨，恰便多情唤却羞。」（見梅村家藏藳陸「琴河感舊四首」并序。）此當日情景實語也。又過三月，爲辛卯初春，乃得扁舟見訪，共載横塘，始將前四詩書以贈之，而牧齋讀余詩有感，亦成四律。（見有學集肆絳雲餘燼詩上「讀梅村宫詹豔詩有感書後四首。」）其序曰：「余觀楊孟載論李義山無題詩，以謂音調清婉，雖極其濃麗，皆託於臣不忘君之意，因以深悟風人之指。若韓致光遭唐末造，流離閩越，縱浪香奩。蓋亦起興比物，申寫託寄，非猶夫小夫浪子，沈湎流連之云也。頃讀梅村豔體詩，聲律研秀，風懷惻愴，於歌禾賦麥之時，爲題柳看桃之作。彷徨吟賞，竊有義山致光之遺感焉。雨牕無俚，援筆屬和。秋蛩寒蟬，吟噪啁哳，豈堪與間關上下之音，希風説響乎？河上之歌，聽者將同病相憐，抑或以同牀各夢，而輾爾一笑也。」詩絶佳，以其談故朝事，與玉京不甚切，故不録。末簡又云：「小序引楊眉庵論義山臣不忘君語，使騷人詞客見之，不免有兔園學究之誚，然他日黄閣易名，都堂集議，有彈駁文正二字，出余此言爲證明，可以杜後生三尺之喙，亦省得梅老自下注脚。」其言如此。玉京明慧絶倫，書法逼真黄庭，琴亦妙得指法。余有「聽女道士彈琴歌」（見梅村家藏藳叁并參曹溶静惕堂詩集肆貳「題女冠卞玉京募册」題下注云「卞與婁東學士有舊」之語。）及西江月醉春風填詞。（見梅村家藏藳貳壹西江月四首之四「春思」及醉春風二首「春思」。）皆爲玉京作，未盡如牧齋所引楊孟載語也。此老殆借余解嘲。</p>

  <p class="bodytext">據此當崇禎之季，雲裝年十八居虎丘時，與惠香往來錢柳間之情事頗合。後梅村於順治七年庚寅秋間，至常熟，牧齋欲負風流教主之職責，爲卞吴兩人重續舊好，如其前此爲董冒盡力者。玉京既至牧齋家，獨先見河東君，而終不與梅村覿面，足見其必入内宅熟商，並取決於河東君，然後出此。即此一端，則卞柳之爲密友，又可推知。其是惠香，更可爲旁證也。寅恪以爲或説似頗有理，但尚少確據，未敢斷定。兹以其有關當日名姝國士情誼之一種公式，并與後論河東君入道事相涉，因附録之，以供參考。</p>

  <p class="bodytext">又檢吾炙集「楚江杜紹凱蒼略」條，選些山詩「奉和牧齋先生贈舊校書」二首。今杜濬變雅堂文集附蒼略詩，未載此題，故録之於下。</p>

  <p class="bodytext">詩云：</p>

  <p class="bodytext-fs-first-np">朱樓十里起雙扉。物换星移似鶴歸。怪底新人都姽嫿，老來能著水田衣。</p>

  <p class="bodytext-fs-last-np">北里閒提舊話長。句闌處處説焚香。於今瓦礫風榛地，祗斷横刀蕩子腸。</p>

  <p class="bodytext">蒼略所和者，爲有學集詩注長干塔光集「秦淮水亭逢舊校書賦贈十二首」之第叁第肆兩首。（涵芬樓本題下有「女道士浄華」等字。）兹發見一問題，即此舊校書女道士浄華，果爲何人是也。請全録牧齋原詩，然後略論之。</p>

  <p class="bodytext">牧齋詩云：</p>

  <p class="bodytext-fs-first-np">不裹宫粧不女冠。相逢只作道人看。水亭十月秦淮上，作意西風打面寒。</p>

  <p class="bodytext-fs-np">粧閣書樓失絳雲。香燈繡佛對斜曛。臨風一語憑相寄，紅豆花前每憶君。</p>

  <p class="bodytext-fs-np">旗亭宫柳鎖朱扉。官燭膏殘别我歸。今日逢君重記取，横波光在舊羅衣。</p>

  <p class="bodytext-fs-np">目笑參差眉語長。無風蘭澤自然香。分明十四年來夢，是夢如何不斷腸。</p>

  <p class="bodytext-fs-np">棋罷歌闌抱影眠。冰牀雪被黯相憐。（涵芬樓本「黯相憐」作「舊因緣」。）如今老去翻惆悵，重對殘釭憶昔年。（涵芬樓本「憶昔年」作「説往年」。）</p>

  <p class="bodytext-fs-np">瘦沈風狂不奈何。（涵芬樓本「不」作「可」。）情癡只較一身多。荒墳那有相思樹，半死枯松絆女蘿。</p>

  <p class="bodytext-fs-np">鎖袴弓鞋總罷休。燭灰蠶死恨悠悠。思量擁髻悲啼夜，若箇情人不轉頭。</p>

  <p class="bodytext-fs-np">金字經殘香母微。啄鈴紅觜語依稀。新裁道服蓮花樣，也似雕籠舊雪衣。</p>

  <p class="bodytext-fs-np">貝葉光明佛火青。貫花心口不曾停。儂家生小能持誦，鸚鵡親過般若經。（涵芬樓本「過」作「歌」。）</p>

  <p class="bodytext-fs-np">高上青天低下泉。鄰家女伴似秋千。金剛卷半千聲佛，（涵芬樓本「卷半」作「半卷」。）消得西堂一穗煙。</p>

  <p class="bodytext-fs-np">水沈煙寂妙香清。玉骨冰心水觀成。彈指五千經藏轉，青蓮花向舌根生。</p>

  <p class="bodytext-fs-last-np">投老心期結浄瓶。自消箋注講金經。諸天圍繞君應看，共向針鋒列座聽。</p>

  <p class="bodytext">然則此舊校書女道士浄華，殊有爲卞玉京之可能。上引吴梅村「過錦樹林玉京道人墓」詩傳。若取與牧齋此題相參校，則第貳首言浄華曾至絳雲樓，并與河東君交好。第陸首與梅村所謂「渡浙江歸於東中一諸侯，不得意，進［其婢］柔柔奉之，乞身下髮，依良醫［鄭］保御氏於吴中。保御者，年七十餘，侯之宗人。築别宫，資給之良厚。侯死，柔柔生一子，而嫁。所嫁家遇禍，莫知所終」有關。此首前二句謂世人爲浄華風狂，如梅村及己身者甚多。「荒墳」指東中諸侯。「半死枯松」指保御。「女蘿」指浄華也。假定所推測者不誤，則此浄華乃牧齋心中之惠香也。惠香公案殊難參決，今復附記於此，以資談助云爾。</p>

  <p class="bodytext">至牧齋借吴詩解嘲，梅村已自言之，讀者亦可從錢吴兩人詩之異同得知，無煩贅論。他若受之論韓致光香奩詩之語，與事實不合，寅恪已於拙著唐代政治史述論稿中篇言及之矣。</p>

  <p class="bodytext">又鄒翰飛弢三借廬筆談壹貳「河東君」條（此條前已略引。）云：</p>

  <p class="bodytext-fs-only-np">往見書賈持河東君詩稿一册，乃惠山韻香尼手録本。字既秀美，（寅恪案，韻香書畫可參有正書局影印中國名畫第壹伍集名閨寶繪内，徐湘<span alt="24156">𤅖</span>燦畫渡海觀音，韻香所題心經及同集韻香畫蘭竹石等。）詩亦淡雅。上名士題詠甚多。若［錢］竹汀［大昕，王］蘭泉［昶］，見亭［麟慶］等，均爲製句。倉猝中不及購，爲有力者取去。僅記其「夜起」二句云：「初月不明庭户暗，流雲重叠吐殘星。」</p>

  <p class="bodytext">見亭麟慶凝香室鴻雪因緣圖記第壹集「午門釋褐」篇略云：</p>

  <p class="bodytext-fs-only-np">嘉慶己巳麟慶年十九歲，四月初八日會試揭曉，中式第二十七名貢士。翌辰詣午門謝恩。同榜二百四十一人，惟余最少。越日覆試二等，殿試三甲九十三名，賜同進士出身。五月初八日引見，奉旨以内閣中書用，釋褐登朝，自此始矣。</p>

  <p class="bodytext">同集「瓜洲泊月」篇略云：</p>

  <p class="bodytext-fs-only-np">余受職後，即赴内閣，分典籍廳行走。尋奉嚴慈手諭，已聘定瓜爾佳夫人。時外舅餘甫公（自注：「名慶康。滿洲侍衛，時官遊擊，後晉副將。」）宦遊寧波，不克送女，命即乞假往娶，當於八月初十日具呈，董蔗林太傅（自注：「諱誥。浙江傳臚，卒諡文恭。」）笑而判以十五。曰，薇垣歸娶，風雅事也。標以佳節，正賀子人月雙圓耳。余揖謝，遂於十六日出都，隨潔士舅氏（寅恪案，「潔士」即惲秉怡。）於九月十一日行次瓜步，渡揚子江，適遇風暴，船顛簸巨浪中，幾覆者屢矣。不得已駛至郭璞墓泊焉。［復］駛至鮎魚套口，日落風定，秋月揚輝，兩岸帆檣，燈火歷歷如繪，而倒影涵虚，重規映朗，恍置身玉壺世界。隨趁月行至常州，送舅氏歸第。小住三日，偕子尚外兄（寅恪案，「子尚」即惲受章。）費東帆同年（自注：「名湘。武進舉人。」）錢園看菊。登舟後，適遇王竹嶼先生（自注：「名鳳生。江蘇諸生，時官通判，後晉鹽運使。」）聯舫南下，艤慧山，招同訪女道士韻香（自注：「姓王，名嶽蓮。」）於雙修庵。韻香姿僅中人，而腹有詩書，别具出塵之致，惟名心未退，詢知余十九登進士，意甚欣然。面寫墨蘭以贈，尋留饌。自言近在卞玉京（自注：「明末女冠。」）墓側種梅百本。涅槃後，將葬其旁。月上回舟，秋氣清澄，雖不如瓜洲之空曠，而月明林下，别饒風趣。</p>

  <p class="bodytext">寅恪案，韻香本末亦見周氏書玖「空山聽雨圖」條。此條所言，中有甚大之舛誤，姑不置辨，藉省支蔓。韻香爲嘉慶時人，距明末清初，時代已遠，但以其與河東君詩句及惠山入道名姝卞玉京即惠香有關，因附録翰飛見亭所記於論述玉京事之後，以供補輯河東君集者之采擇。</p>
</body>
</html>