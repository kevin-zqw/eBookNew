<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0001.css" rel="stylesheet" type="text/css"/>
</head>
<body>
  <h1 class="text-title-1-c">寅恪先生詩存</h1>

  <h2 class="text-title-2" style="margin-top:2em">寅恪先生詩存</h2>

  <p class="bodytext-kt-np">寅恪先生逝世前，唐曉瑩師母曾手寫先生詩集三册，一九六七年後因故遺失。現就本人手邊所有叢殘舊稿，按時間先後，録存若干篇。藉見先生詩之梗概云爾。一九七九年二月二日受業蔣天樞記。</p>

  <h3 class="text-title-3">庚戌柏林重九作　<span class="kaiti1">時聞日本合併朝鮮</span></h3>

  <p class="bodytext">昔時嘗笑王政君，臘日黑貂獨飲酒。長陵鬼餒漢社屋，區區節物復何有。今來西海值重陽，思問黄花呼負負。登臨無處覓龍山，閉置高樓若新婦。偶然東望隔雲濤，夕照蒼茫怯回首。驚聞千載箕子地，十年兩度遭屠剖。璽綬空辭上國封，傳車終嘆降王走。欲比虞賓亦未能，伏見猶居昌德右。<span class="kaiti">日本併朝鮮，封其主爲昌德君，位列伏見宫下。</span>陶潛已去羲皇久，我生更在陶潛後。興亡今古鬱孤懷，一放悲歌仰天吼。</p>

  <h3 class="text-title-3">追憶遊那威詩　<span class="kaiti1">并序</span></h3>

  <p class="bodytext-kt-np">宣統三年春，余旅居柏林。脚氣舊病復作，於是轉地療養，北遊那威，二旬而愈。遊踪所至，頗有題詠。今幾盡忘之矣，偶憶得詩三首，因追記之。其三首之七八兩句，乃三十四年後所補成者，當時原作何語寔不可知也。</p>

  <h4 class="text-title-4">北海舟中</h4>

  <p class="bodytext">孤懷入海彌難説，水鳥舟人共此遊。束地巨環迎北小，拍天萬水盡南流。斜陽大月中宵見，<span class="kaiti">Midnight Sun爲那威奇景。</span>故國新聲一笑休。<span class="kaiti">舟人共唱波蘭新曲。</span>忽憶江南黄篾舫，幾時歸去作遨頭。<span class="kaiti">是時余家居金陵。</span></p>

  <h4 class="text-title-4">易卜生墓</h4>

  <p class="bodytext">清遊十日飽冰霜，來弔詞人暖肺腸。東海何期通寤寐，北歐今始有文章。疎星冷月全天趣，白雪滄波綴國妝。<span class="kaiti">那威女郎多衣繡衣一襲，所謂國妝者是也。余取以喻易卜生作品。</span>平淡恢奇同一笑，大槌碑下對斜陽。<span class="kaiti">墓碑上刻有大槌一具。</span></p>

  <h4 class="text-title-4">皮桓生墓</h4>

  <p class="bodytext">嗟予渺渺偏能至，惜汝離離遽已陳。士有相憐寧識面，生原多恨此傷神。藏名馬鬣非無意，<span class="kaiti">墓無碑碣，不識何意。</span>投老龍心稍未馴。回首鄉關三萬里，千年文海亦揚塵。</p>

  <h3 class="text-title-3">宣統辛亥冬大雪後乘火車登瑞士恩嘉丁山頂作　<span class="kaiti1">時將歸國</span></h3>

  <p class="bodytext">造物作畫真奇恢，下筆不假丹與煤。粉白一色具深意，似爲俗眼揩塵埃。車行蜿蜒上絶壁，蒼龍翹首登銀臺。杉松夾道戴冰雪，風過撞擊鳴瓊瑰。碧泉噴沫流澗底，恍若新瀉葡萄醅。直須酌取供渴飲，惜我未辦玻璃杯。我生東南山水窟，亦涉弱水遊蓬萊。每逢雪景輒探賞，何曾見此千玉堆。車窗凝望驚歎久，鄉愁萬里飛空來。</p>

  <h3 class="text-title-3">法京舊有選花魁之俗余來巴黎適逢其事偶覽國内報紙忽覩大總統爲終身職之議戲作一絶</h3>

  <p class="bodytext">歲歲名都韻事同，又驚啼鴂唤東風。花王那用家天下，佔盡殘春也自雄。</p>

  <h3 class="text-title-3">癸丑冬倫敦繪畫展覽會中偶見我國新嫁娘鳳冠感賦　<span class="kaiti1">此三十八年前舊作庚寅冬偶憶得之</span></h3>

  <p class="bodytext"><img alt="" class="zhangyue-img-h1" src="../Images/image01331.jpeg" zy-enlarge-src="none"/>毺迴首暗雲鬟，兒女西溟挹袖看。故國華胥今夢破，洞房金雀尚人間。承平舊俗憑誰問，文物當時賸此冠。殘域殘年原易感，又因觀畫淚汍瀾。</p>

  <h3 class="text-title-3">輓王静安先生</h3>

  <p class="bodytext">敢將私誼哭斯人，文化神州喪一身。越甲未應公獨恥，<span class="kaiti">甲子歲馮兵逼宫，柯羅王約同死而不果。戊辰馮部將韓復榘兵至燕郊，故先生遺書謂「義無再辱」，意即指此。遂踐舊約自沈於昆明湖，而柯羅則未死。余詩「越甲未應公獨恥」者蓋指此言。王維老將行「恥令越甲鳴吾君」，此句所本。事見劉向説苑。</span>湘纍寧與俗同塵。吾儕所學關天意，並世相知妬道真。贏得大清乾浄水，年年嗚咽説靈均。</p>

  <h3 class="text-title-3">王觀堂先生輓詞　<span class="kaiti1">并序</span></h3>

  <p class="bodytext-kt-only-np">癸巳秋遊粤，侍師燕談，間涉及晚清掌故及與此詩有關處，歸後因記所聞，箋注於詩句下。甲午元夕補記。</p>

  <p class="bodytext-kt-last-np">或問觀堂先生所以死之故。應之曰：近人有東西文化之説，其區域分劃之當否，固不必論，即所謂異同優劣，亦姑不具言；然而可得一假定之義焉。其義曰：凡一種文化值衰落之時，爲此文化所化之人，必感苦痛，其表現此文化之程量愈宏，則其所受之苦痛亦愈甚；迨既達極深之度，殆非出於自殺無以求一己之心安而義盡也。吾中國文化之定義，具於白虎通三綱六紀之説，其意義爲抽象理想最高之境，猶希臘柏拉圖所謂Idea者。若以君臣之綱言之，君爲李煜亦期之以劉秀；以朋友之紀言之，友爲酈寄亦待之以鮑叔。其所殉之道，與所成之仁，均爲抽象理想之通性，而非具體之一人一事。夫綱紀本理想抽象之物，然不能不有所依託，以爲具體表現之用；其所依託以表現者，實爲有形之社會制度，而經濟制度尤其最要者。故所依託者不變易，則依託者亦得因以保存。吾國古來亦嘗有悖三綱違六紀無父無君之説，如釋迦牟尼外來之教者矣，然佛教流傳播衍盛昌於中土，而中土歷世遺留綱紀之説，曾不因之以動摇者，其説所依託之社會經濟制度未嘗根本變遷，故猶能藉之以爲寄命之地也。近數十年來，自道光之季，迄乎今日，社會經濟之制度，以外族之侵迫，致劇疾之變遷；綱紀之説，無所憑依，不待外來學説之掊擊，而已銷沉淪喪於不知覺之間；雖有人焉，强聒而力持，亦終歸於不可救療之局。蓋今日之赤縣神州值數千年未有之鉅劫奇變；劫盡變窮，則此文化精神所凝聚之人，安得不與之共命而同盡，此觀堂先生所以不得不死，遂爲天下後世所極哀而深惜者也。至於流俗恩怨榮辱委瑣齷齪之説，皆不足置辨，故亦不之及云。</p>

  <p class="bodytext">漢家之厄今十世，<span class="kaiti">宋汪藻浮溪集載代隆祐后孟氏所草高宗即位詔有云：「漢家之厄十世，宜光武之中興；獻公之子九人，惟重耳之尚在。」宋徽宗子九人，惟高宗在，故云。清代自順治至宣統適爲十朝。</span>不見中興傷老至。一死從容殉大倫，千秋悵望悲遺志。曾賦連昌舊苑詩，興亡哀感動人思。豈知長慶才人語，竟作靈均息壤詞。<span class="kaiti">王先生壬子春在日本時，作長詩頤和園詞述晚清事，中有句云：「昆明萬壽佳山水，中間宫殿排雲起。拂水回廊千步深，冠山傑閣三層峙。」後竟自沈排雲殿前湖中。</span>依稀廿載憶光宣，猶是開元全盛年。<span class="kaiti">杜工部憶昔詩云：憶昔開元全盛日。</span>海宇承平娱旦暮，京華冠蓋萃英賢。當日英賢誰北斗，南皮太保方迂叟。<span class="kaiti">南皮卒後追贈太保。抱冰堂弟子記載文襄自比司馬光，迂叟，温公自號也。</span>忠順勤勞矢素衷，<span class="kaiti">文襄嘗自言，在武昌時自矢於陶侃之忠順勤勞。故鄭孝胥海藏樓詩有「忠順勤勞是本根」之句。陳曾壽讀廣雅堂詩一文中載「蘇堪一日（侍文襄）雅座便談，謂公方之古人，所謂忠順勤勞似孔明也。公爲之起立，謙讓不遑，而慨歎首肯者再，蓋深知公之心者。」晉書陶侃傳梅陶論侃有「忠順勤勞似孔明」語也。又言：「文襄生平以陶侃自況，其過桓公祠詩云：虚譽迴翔殊庾亮，替人辛苦覓愆期。」</span>中西體用資循誘。<span class="kaiti">文襄著勸學篇，主中學爲體，西學爲用。</span>總持學部攬名流，<span class="kaiti">文襄以軍機大臣協辦大學士管理學部事務。</span>樸學高文一例收。圖籍藝風充館長，名詞瘉埜領編修。<span class="kaiti">瘉埜謂嚴幾道復，復有瘉埜堂詩集。</span>校讎鞮譯憑誰助，<span class="kaiti">學部有名詞編譯館，以嚴復主之。又有京師圖書館，以繆荃孫主之。王先生當日雖頗譯外國書，其實並與繆嚴無關涉。此詩句不過承上文「攬名流」之語，羅叔言見此詩，遺書辨釋，蓋未瞭解詩意也。</span>海寧大隱潛郎署。<span class="kaiti">王先生於光緒三十二年壬午隨羅叔言至京，次年以榮慶薦在學部總務司行走，充學部圖書館編輯。是後數年間專力於詞曲。文選王康琚反招隱詩：小隱隱陵藪，大隱隱朝市。</span>入洛才華正妙年，渡江流輩推清譽。閉門人海恣冥搜，董白關王供討求。剖别派流施品藻，宋元戲曲有陽秋。<span class="kaiti">王先生於此時初草宋元戲曲史，後改稱宋元大曲考。先生嘗語余，戲曲史之名可笑。蓋嫌其名不雅且範圍過廣不切合内容也。</span>沈酣朝野仍如故，巢燕何曾危幕懼。君憲徒聞俟九年，廟謨已是争孤注。<span class="kaiti">當時預備立憲十年，清廷迫於在野輿論，減少一年，正宋人謂寇準勸真宗渡河爲争最後之孤注也。</span>羽書一夕警江城，倉卒元戎自出征。<span class="kaiti">武漢革命軍興，陸軍部大臣蔭昌親率兵至武漢，一戰而敗。</span>初意潢池嬉小盜，遽驚烽燧照神京。養兵成賊嗟翻覆，<span class="kaiti">指黎元洪。</span>孝定臨朝空痛哭。<span class="kaiti">袁世凱任總統後宋育仁著共和真諦，大旨謂共和之名起於周厲王失位，共伯和乃周室大臣，暫時攝政，俟宣王年長乃歸政焉。世凱應亦如此。勞乃宣爲其書作序。世凱乃下令自述其柄政之由，有「孝定景皇后臨朝痛哭」之語。育仁本王闓運高弟，時任職國史館。袁乃押解宋育仁還四川原籍，勞居青島，袁不能加罪，於是國史館長湘綺翁不得不南歸矣。</span>再起妖腰亂領臣，<span class="kaiti">杜大食寶刀歌有妖腰亂領之句。</span>遂傾寡婦孤兒族。<span class="kaiti">晉書載記石勒傳：勒曰：大丈夫行事當礌礌落落，如日月皎然，終不能如曹孟德司馬仲達父子，欺他寡婦孤兒，狐媚以取天下也。養兵下四句全詩綱領，清室之亡可以此四句簡括之也。</span>大都城闕滿悲笳，<span class="kaiti">北京元號大都。</span>詞客哀時未還家。自分琴書終寂寞，豈期舟楫伴生涯。回望觚棱涕泗漣，波濤重泛海東船。<span class="kaiti">先生早歲游學日本，清帝遜位後復從羅叔言重游日本。</span>生逢堯舜成何世，去作夷齊各自天。江東博古矜先覺，<span class="kaiti">指羅雪堂。羅隱有江東甲乙集。</span>避地相從勤講學。島國風光换歲時，鄉關愁思增綿邈。大雲書庫富收藏，古器奇文日品量。考釋殷書開盛業，鉤探商史發幽光。<span class="kaiti">羅叔言得敦煌石室六朝寫本大雲經殘本因以名其書庫。王先生此時始從事甲骨考古之學，與其前所研究者範圍不同矣。</span>當世通人數舊遊，外窮瀛渤内神州。伯沙博士同揚搉，<span class="kaiti">法人伯希和沙畹兩博士。</span>海日尚書互倡酬。<span class="kaiti">沈曾植，宣統復辟時學部大臣。有海日樓詩集。法國漢學者曾勸羅王兩先生往遊巴黎，然終不果。余之得識伯希和於巴黎由先生作書介紹也。先生詩集中有與沈乙庵唱和詩，蓋返自日本居上海時所作。</span>東國儒英誰地主，藤田狩野内藤虎。<span class="kaiti">日人藤田豐八、狩野直喜、内藤虎次郎。内藤别號湖南。羅先生昔年在上海設東文翻譯社，延藤田豐八講授日文。先生從之受學。故此句三人中列藤田第一，不僅音韻關係。至於内藤虎列第三，則以虎字爲韻脚之故，其實此三人中内藤虎之學最優也。</span>豈便遼東老幼安，還如舜水依江户。<span class="kaiti">明代遺老朱舜水避地日本，日人從之受學。當時日本國政在大將軍。大將軍居江户，即今之東京。舜水之得居日本，大將軍力也。</span>高名終得徹宸聰，徵奉南齋禮數崇。<span class="kaiti">王先生以大學士升允薦，與袁勵準楊宗羲羅振玉同入直南書房。清代舊制，在南書房行走者多爲翰林甲科。袁楊固翰林，羅雖非由科第顯，然在清末已任學部參事。先生僅以諸生得預兹選，宜其有國士知遇之感也。</span>屢檢秘文升紫殿，曾聆法曲侍瑶宫。<span class="kaiti">嘗奉命在景陽宫檢查書籍，又在御花園漱芳齋敕賜官戲。</span>文學承恩值近樞，鄉賢敬業事同符。<span class="kaiti">查初白康熙時侍尚書房，有敬業堂集，查亦海甯人也。</span>君期雲漢中興主，臣本煙波一釣徒。<span class="kaiti">查集謝賜魚詩有「笠簷蓑袂平生夢，臣本煙波一釣徒」句。</span>是歲中元周甲子，<span class="kaiti">康有爲詩有句云：「中元甲子天心復。」蓋前一甲子在同治時，世稱中興也。</span>神皋喪亂終無已。堯城雖局小朝廷，<span class="kaiti">水經注有囚堯城。</span>漢室猶存舊文軌。<span class="kaiti">辛亥優待條件許可宫中仍用舊制度。</span>忽聞擐甲請房陵，<span class="kaiti">杜甫贈狄明府詩云：「梁公之孫我姨弟」，又云：「宫中下詔請房陵，前朝長老皆流涕。」房陵謂中宗。</span>奔問皇輿泣未能。優待珠槃原有誓，<span class="kaiti">珠槃見周禮。庾子山哀江南賦云：「載書横階，捧珠槃而不定。」清室之遜位，蓋由奕劻袁世凱紿隆裕太后以優待條件如盟誓之可保信，有國際條約之性質云云。</span>宿陳芻狗遽無憑。神武門前御河水，好報深恩酬國士。南齋侍從欲自沈，<span class="kaiti">指羅振玉。南齋，南書房。</span>北門學士邀同死。<span class="kaiti">北門學士指柯紹忞。柯爲翰林院侍講學士。唐高宗時詔文學之士於北門討論，故以北門爲翰林院之代稱。羅柯曾約王共投神武門外御河殉國，卒不果，後王先生之自沈昆明湖，實有由也。</span>魯連黄鷂績溪胡，<span class="kaiti">昌黎集嘲魯連子詩：「魯連細而黠，有似黄鷂子。田巴兀老蒼，憐汝矜爪觜。」蓋王先生之入清華，胡所薦也。</span>獨爲神州惜大儒。學院遂聞傳絶業，園林差喜適幽居。清華學院多英傑，其間新會稱耆哲。舊是龍髯六品臣，<span class="kaiti">梁先生於戊戌以舉人資格特賞六品頂戴，辦理編譯事宜。</span>後躋馬廠元勳列。<span class="kaiti">梁先生通電中比張勳爲朱温，亦間詆康，費仲深樹蔚詩云：「首事固難同翟義，元兇何至比朱温。」梁先生當张勳復辟時避居天津租界，與段祺瑞乘騾車至馬廠段部將李長泰營中，遂舉兵。所發通電中並詆及南海，實可不必，余心不謂然故此詩及之。龍髯六品、馬廠元勳兩句屬對略符趙甌北論吴梅村詩之旨。此詩成後即呈梁先生，梁亦不以爲忤也。</span>鯫生瓠落百無成，敢並時賢較重輕。元祐黨家慚陸子，<span class="kaiti">渭南集書啓有：「以元祐之黨家，話貞元之朝士。」又云：「哀元祐之黨家，今其餘幾；數紹興之朝士，久矣無多。」放翁祖父陸佃，名列元祐黨人碑。陸佃荆公門人，後又爲司馬黨。</span>西京羣盜愴王生。<span class="kaiti">用王粲七哀詩意。粲祖父暢，漢三公。杜詩</span>：「羣盜哀王粲。」許我忘年爲氣類，北海今知有劉備。<span class="kaiti">後漢書孔融傳，融使人求救於平原相劉備，備驚曰：孔北海乃復知天下有劉備邪。</span>曾訪梅真拜地仙，<span class="kaiti">喻訪王。梅真即梅福，福字子真。世傳梅福爲地仙。梅真之稱，猶揚子雲可稱揚雲。梅福西漢避王莽之篡者也。漢書有傳。</span>更期韓偓符天意。<span class="kaiti">希王先生之不死也。玉山樵人集避地詩有「偷生亦似符天意」句。韓偓唐代避朱全忠之篡者也。新唐書有傳。</span>回思寒夜話明昌，<span class="kaiti">陳先生曾在清華工字廳與王先生話清朝舊事。遺山集除夜詩：「神功聖德三千牘，大定明昌五十年。甲子兩周今日盡，空將老淚灑吴天。」明昌，金章宗年號，金之盛世也。</span>相對南冠泣數行。猶有宣南温夢寐，不堪灞上共興亡。<span class="kaiti">遺山詩：「只知灞上真兒戲，誰謂神州竟陸沈。」蓋用周亞夫事，見史記、漢書。</span>齊州禍亂何時歇，<span class="kaiti">爾雅：九州謂之齊州。</span>今日吾儕皆苟活。但就賢愚判死生，未應修短論優劣。<span class="kaiti">駁陸懋德論王先生文中意。</span>風義生平師友間，<span class="kaiti">李義山哭劉蕡詩云：「平生風義兼師友，不敢同君哭寢門。」</span>招魂哀憤滿人寰。他年清史求忠蹟，一弔前朝萬壽山。</p>

  <h3 class="text-title-3">戊辰中秋夕渤海舟中作</h3>

  <p class="bodytext">天風吹月到孤舟，哀樂無端託此遊。影底河山頻换世，愁中節物易驚秋。初升紫塞雲將合，照澈滄，波海不流。解識陰晴圓缺意，有人霧鬢獨登樓。</p>

  <h3 class="text-title-3">閲報戲作二絶　<span class="kaiti1">庚午</span></h3>

  <p class="bodytext">弦箭文章苦未休，權門奔走喘吴牛。自由共道文人筆，最是文人不自由。</p>

  <p class="bodytext">石頭記中劉老老，水滸傳裏王婆婆。他日爲君作佳傳，未知真與誰同科。</p>

  <h3 class="text-title-3">辛未九一八事變後劉宏度自瀋陽來北平既相見後即偕遊北海天王堂</h3>

  <p class="bodytext">曼殊佛土已成塵，猶覓須彌劫後春。<span class="kaiti">天王堂前有石牌坊。鐫須彌春三字。</span>遼海鶴歸渾似夢，玉灤龍去總傷神。<span class="kaiti">耶律鑄雙溪醉隱集有龍飛東海玉灤春之句。</span>空文自古無長策，大患吾今有此身。欲著辨亡還閣筆，衆生顛倒向誰陳。</p>

  <h3 class="text-title-3">壬申題萍鄉文芸閣廷式雲起軒詩集中咸　<span class="kaiti1">葉刻本誤作感</span>通七律後</h3>

  <p class="bodytext">無端端己廢題箋，此意追思一泫然。隔世相憐彌悵惘，平生多恨自纏綿。金輪武瞾時還異，石窟文成夢已仙。莫寫浣花秦婦障，廣明離亂更年年。</p>

  <h3 class="text-title-3">和陶然亭壁間女子題句　<span class="kaiti1">詳見俞平伯和詩序</span></h3>

  <p class="bodytext">故國遥山入夢青，江關客感到江亭。<span class="kaiti">沈乙庵先生海日樓集陶然亭詩云：江亭不關江，偏感江關客。</span>不須更寫丁香句，轉怕流鶯隔世聽。</p>

  <p class="bodytext">鍾阜徒聞蔣骨青，<span class="kaiti">蔣子文骨青事出搜神記。傳世干書通行本青字多誤作清或輕。</span>也無人對泣新亭。南朝舊史皆平話，説與趙家莊裏聽。</p>

  <h3 class="text-title-3">燕京西郊吴氏園海棠　<span class="kaiti1">甲戌春作</span></h3>

  <p class="bodytext">此生遺恨塞乾坤，照眼西園更斷魂。蜀道移根銷絳靨，吴妝流眄伴黄昏。尋春祇博來遲悔，望海難温往夢痕。<span class="kaiti">李文饒謂凡草木之以海名者皆本從海外來也。</span>欲折繁枝倍惆悵，天涯心賞幾人存。</p>

  <h3 class="text-title-3">戊寅春晚蒙自樓居作</h3>

  <p class="bodytext">無端來此送殘春，一角危樓獨愴神。讀史早疑今日事，對花還憶去年人。渡江愍度飢難救，棄世君平俗更親。解識蠻山留我意，赤榴如火緑榕新。</p>

  <h3 class="text-title-3">戊寅蒙自七夕</h3>

  <p class="bodytext">銀漢横窗照客愁，涼宵無睡思悠悠。人間從古傷離别，真信人間不自由，</p>

  <h3 class="text-title-3">别蒙自</h3>

  <p class="bodytext">我昔來時春水荒，我今去時秋草長。來去匆匆數月耳，湖山一角已滄桑。</p>

  <h3 class="text-title-3">己卯春日劉宏度自宜山寄詩言擬遷眉州予亦離昆明往英倫因賦一律答之</h3>

  <p class="bodytext">得讀新詩已淚零，不須藉卉對新亭。路人苦信烏頭白，野老驚回柳眼青。萬里乾坤孤注盡，百年身世短炊醒。入山浮海都非計，悔恨平生識一丁。</p>

  <h3 class="text-title-3">庚辰元夕作時旅居昆明</h3>

  <p class="bodytext">魚龍燈火鬧春風，彷彿承平舊夢同。人事倍添今日感，園花猶發去年紅。淮南米價驚心問，中統銀鈔入手空。念昔傷時無可説，賸將詩句記飄蓬。</p>

  <h3 class="text-title-3">庚辰暮春重慶夜歸作</h3>

  <p class="bodytext">自笑平生畏蜀遊，無端乘興到渝州。千年故壘英雄盡，萬里長江日夜流。食蛤那知天下事，看花愁近最高樓。行都燈火春寒夕，一夢迷離更白頭。</p>

  <h3 class="text-title-3">壬午元旦對盆花感賦　<span class="kaiti1">太平洋戰起困居香港時作</span></h3>

  <p class="bodytext">寂寞盆花也自開，移根猶憶手親栽。雲昏霧濕春仍好，金蹶元興夢未回。乞米至今餘斷帖，埋名從古是奇才。劫灰滿眼看愁絶，坐守寒灰更可哀。</p>

  <h3 class="text-title-3">壬午五月發香港至廣州灣舟中作用義山無題韻</h3>

  <p class="bodytext">萬國兵戈一葉舟，故邱歸死不夷猶。袖中縮手嗟空老，紙上刳肝或少留。此日中原真一髮，當時遺恨已千秋。讀書久識人生苦，未待崩離早白頭。</p>

  <h3 class="text-title-3">予挈家由香港抵桂林已逾兩月尚困居旅舍感而賦此</h3>

  <p class="bodytext">不生不死欲如何，三月昏昏醉夢過。殘賸山河行旅倦，亂離骨肉病愁多。江東舊義飢難救，<span class="kaiti">支愍度事。</span>浯上新文石待磨。萬里乾坤空莽蕩，百年身世任蹉跎。</p>

  <h3 class="text-title-3">壬午桂林雁山七夕　<span class="kaiti1">桂林良豐山居時作</span></h3>

  <p class="bodytext">香江乞巧上高樓，瓜果紛陳伴粤謳。羿彀舊遊餘斷夢，雁山佳節又清秋。已涼天氣沈沈睡，欲曙星河淡淡收。不是世間兒女意，國門生入有新愁。</p>

  <h3 class="text-title-3">輓張蔭麟二首　<span class="kaiti1">良豐山居時作</span></h3>

  <p class="bodytext">流輩論才未或先，著書曾用牘三千。共談學術驚河漢，與敍交情忘歲年。自敍汪中疑太激，叢編勞格定能傳。孤舟南海風濤夜，<span class="kaiti">戊寅赴越南，與君同舟。</span>回憶當時倍惘然。</p>

  <p class="bodytext">大賈便便腹滿腴，可憐腰細是吾徒。九儒列等真鄰丐，五斗支糧更殞軀。世變早知原爾爾，國危安用較區區。聞君絶筆猶關此，懷古傷今併一吁。</p>

  <h3 class="text-title-3">癸未春日感賦　<span class="kaiti1">時居桂林雁山别墅</span></h3>

  <p class="bodytext">滄海生還又見春，豈知春與世俱新。讀書漸已師秦吏，鉗市終須避楚人。九鼎銘辭争頌德，百年粗糲總傷貧。周妻何肉尤吾累，大患分明有此身。</p>

  <h3 class="text-title-3">楊遇夫寄示自壽詩五首即賦一律祝之</h3>

  <p class="bodytext">魯經漢史費研尋，聖籍神皋夜夜心。一代儒宗宜上壽，七年家國付長吟。蔽遮白日兵塵滿，寂寞玄文酒盞深。莫道先生貧勝昔，五詩猶抵萬黄金。</p>

  <h3 class="text-title-3">甲申春日謁杜工部祠</h3>

  <p class="bodytext">少陵祠宇未全傾，流落能來奠此觥。一樹枯柟吹欲倒，千竿惡竹斬還生。人心已漸忘離亂，天意真難見太平。歸倚小車還似醉，暮鴉哀怨滿江城。</p>

  <h3 class="text-title-3">聞道　<span class="kaiti1">白日黄鷄</span></h3>

  <p class="bodytext">聞道飛車幾萬程，蓬萊恩怨未分明。玉顔自古關興廢，金鈿何曾足重輕。白日黄鷄遲暮感，青天碧海别離情。長安不見佳期遠，惆悵陳鴻説華清。</p>

  <h3 class="text-title-3">甲申除夕自成都存仁醫院歸家後作</h3>

  <p class="bodytext">爆竹聲中獨閉門，蕭條景物似荒村。萬方兵革家猶在，七載流離目更昏。時事厭聞須掩耳，古人久死欲招魂。六齡稚女扶牀戲，彷彿承平舊夢痕。</p>

  <h3 class="text-title-3">目疾久不瘉書恨</h3>

  <p class="bodytext">天其廢我是耶非，嘆息萇弘强欲違。著述自慚甘毁棄，妻兒何託任寒飢。西浮瀛海言空許，北望幽燕骨待歸。<span class="kaiti">先君柩暫厝北平，待歸葬西湖。</span>彈指八年多少恨，蔡威唯有血霑衣。</p>

  <h3 class="text-title-3">目疾未瘉擬先事休養再求良醫以五十六字述意不是詩也</h3>

  <p class="bodytext">澒洞風塵八度春，蹉跎病廢五旬人。少陵久負看花眼，東郭空留乞米身。日食萬錢難下箸，月支雙俸尚憂貧。張公高論非吾解，<span class="kaiti">見晉書范甯傳。</span>攝養巢仙語較真。<span class="kaiti">巢公論養生語見渭南詩集及老學庵筆記。</span></p>

  <h3 class="text-title-3">乙酉春病目不能出户室中案頭有瓶供海棠折枝忽憶舊居燕郊清華園寓廬手植海棠感賦</h3>

  <p class="bodytext">今年病榻已無春，獨對繁枝一愴神。世上欲枯流淚眼，天涯寧有惜花人。雨過錦里愁泥重，酒醒黄州訝雪新。萬里舊京何處所，青陽如海隔兵塵。</p>

  <h3 class="text-title-3">憶故居　<span class="kaiti1">并序</span></h3>

  <p class="bodytext-kt-last-np">寒家有先人之敝廬二，一曰崝廬，在南昌之西門，門懸先祖所撰聯，曰「天恩與松菊，人境託蓬瀛」。一曰松門别墅，在廬山之牯嶺，前有巨石，先君題「虎守松門」四大字。今卧病成都，慨然東望，暮境蒼茫，因憶平生故居，賦此一詩，庶親朋覽之者，得知予此時之情緒也。</p>

  <p class="bodytext">渺渺鐘聲出遠方，依依林影萬鴉藏。一生負氣成今日，四海無人對夕陽。破碎河山迎勝利，殘餘歲月送悽涼。松門松菊何年夢，且認他鄉作故鄉。<span class="kaiti">吴宓注：時盟軍攻陷柏林，四月二十七日墨索里尼死于CoMo湖畔，日本勢亦窮蹙。</span></p>

  <h3 class="text-title-3">五十六歲生日三絶　<span class="kaiti1">乙酉仲夏五月十七日</span></h3>

  <p class="bodytext">去年病目實已死，雖號爲人與鬼同。可笑家人作生日，宛如設祭奠亡翁。</p>

  <p class="bodytext">鬼鄉人世兩傷情，萬古書蟲有嘆聲。淚眼已枯心已碎，莫將文字誤他生。</p>

  <p class="bodytext">女癡妻病自堪憐，況更流離歷歲年。願得時清目復朗，扶攜同泛峽江船。</p>

  <h3 class="text-title-3">乙酉新曆七夕　<span class="kaiti1">成都新民報近聞</span></h3>

  <p class="bodytext">七夕來時果有期，仙家蹤跡總迷離。聲容胡漢花争妒，恩怨瓊簫鏡未虧。海外長門成短别，人間舊好勝新知。劉郎將種兼情種，莫道京華似弈棋。</p>

  <h3 class="text-title-3">十年詩用聽水齋韻　<span class="kaiti1">并序</span></h3>

  <p class="bodytext-kt-last-np">乙酉七月與公逸夜話作也。詩凡四篇，篇有十年意，因以爲名焉。</p>

  <p class="bodytext">天迴地動此何時，不獨悲今昔亦悲。與我傾談一夕後，恨君相見十年遲。舊聞柳氏誰能次，密記冬郎世未知。海水已枯桑已死，傷心難覆爛柯棋。</p>

  <p class="bodytext">十載長安走若狂，玄都争共賞瑶芳。豈知紫陌紅塵路，遽作荒葵野麥場。歌舞又移山峽地，興亡誰酹六朝觴。去年崔護如回首，前度劉郎更斷腸。</p>

  <p class="bodytext">金谷繁華四散空，但聞啼鳥怨東風。樓臺基壞叢生棘，花木根虚久穴蟲。蝶使幾番飛不斷，蟻宫何日戰方終。十年孤負春光好，嘆息園林舊主翁。</p>

  <p class="bodytext">贏得聲名薄倖留，十年夢覺海西頭。擘釵合鈿緣何事，换羽移宫那自由。夜永獨愁眠繡被，雨寒遥望隔紅樓。當初一誓長生殿，遺恨千秋總未休。</p>

  <h3 class="text-title-3">玄菟</h3>

  <p class="bodytext">前朝玄菟陣雲深，興廢循環夢可尋。秦月至今長夜照，漢關從此又秋陰。當年覆轍當年恨，一寸殘山一寸金。留得宣和頭白老，錦江衰病獨哀吟。</p>

  <h3 class="text-title-3">余昔寓北平清華園嘗取唐代突厥回紇土蕃石刻補正史事今聞時議感賦一詩</h3>

  <p class="bodytext">唐碑墨本手摩挲，回憶當時感慨多。邏逤不煩飛驛鳥，和林還别貢峯駝。賜秦鶉首天仍醉，受虜狼頭世敢訶。自古長安如弈戲，收枰一着奈君何。</p>

  <h3 class="text-title-3">漫成</h3>

  <p class="bodytext">北漠西番遠不通，前朝多事耀邊功。如今萬里成甌脱，笑殺當年左企弓。</p>

  <h3 class="text-title-3">乙酉八月十一日晨起聞日本乞降喜賦</h3>

  <p class="bodytext">降書夕到醒方知，何幸今生見此時。聞訊杜陵歡至泣，還家賀監病彌衰。國讐已雪南遷恥，家祭難忘北定時。<span class="kaiti">丁丑八月先君臥病北平，彌留時猶問外傳馬廠之捷確否。</span>念往憂來無限感，喜心題句又成悲。</p>

  <h3 class="text-title-3">漫誇　<span class="kaiti1">乙酉八月十二日作</span></h3>

  <p class="bodytext">漫誇朔漠作神京，<span class="kaiti">海藏樓詩有句云：欲迴朔漠作神京。</span>八寶樓臺一夕傾。延祚豈能同大石，附庸真是類梁明。</p>

  <p class="bodytext">收場傀儡牽絲戲，貽禍文殊建國名。别有宣和遺老恨，遼金興滅意難平。</p>

  <h3 class="text-title-3">連日慶賀勝利以病目不能出女嬰美延亦病相對成一絶</h3>

  <p class="bodytext">大酺三日樂無窮，獨臥文盲老病翁。舊學漸荒新不進，自編平話戲兒童。</p>

  <h3 class="text-title-3">乙酉八月二十七日閲報作</h3>

  <p class="bodytext">目閉萬方愁，蛙聲總未休。乍傳降島國，連報失邊州。大亂機先伏，吾生命不猶。可憐卅載後，仍苦説刀頭。</p>

  <h3 class="text-title-3">成都秋雨</h3>

  <p class="bodytext">北客雲遮眼，西川雨送秋。鴞聲啼不斷，蝸角戰方休。天意真無定，田家儻有收。餘生成廢物，得飽更何求。</p>

  <h3 class="text-title-3">乙酉九月三日日本簽訂降約於江陵感賦</h3>

  <p class="bodytext">夢裏怱怱兩乙年，竟看東海變桑田。燃萁煮豆萁先盡，縱火焚林火自延。來日更憂新世局，衆生誰懺舊因緣。石頭城上降幡出，回首春帆一慨然。<span class="kaiti">光緒乙未，中日訂約於馬關之春帆樓。</span></p>

  <h3 class="text-title-3">春帆樓　<span class="kaiti1">并序</span></h3>

  <p class="bodytext-kt-last-np">光緒乙未，李合肥與日本訂約於馬關之春帆樓，吴桐城題其處曰傷心之地。儀叟者，合肥晚歲自號也。</p>

  <p class="bodytext">取快恩仇誠太淺，指言果報亦茫然。當年儀叟傷心處，依舊風光海接天。</p>

  <h3 class="text-title-3">乙酉秋赴英療治目疾自印度乘水上飛機至倫敦途中作</h3>

  <p class="bodytext">眼暗猶思得復明，强扶衰病試飛行。還家魂夢穿雲斷，去國衣裝入海輕。異域豈能醫異疾，前遊真已隔前生。三洲四日匆匆過，多少傷今念昔情。</p>

  <h3 class="text-title-3">乙酉秋來英倫療治目疾遇熊式一君以所著英文小説「天橋」見贈即題二絶句</h3>

  <p class="bodytext">海外熊林<span class="kaiti">語堂</span>各擅場，王前盧後費評量。北都舊俗非吾識，<span class="kaiti">林著瞬息京華。</span>愛聽天橋話故鄉。<span class="kaiti">天橋在南昌城外。</span></p>

  <p class="bodytext">名列仙班目失明，結因兹土待來生。抱君此卷獨歸去，何限天涯祖國情。</p>

  <h3 class="text-title-3">南朝</h3>

  <p class="bodytext">金粉南朝是舊遊，徐妃半面足風流。蒼天已死三千歲，青骨成神二十秋。去國欲枯雙目淚，浮家虚説五湖舟。英倫燈火高樓夜，傷别傷春更白頭。</p>

  <h3 class="text-title-3">北朝</h3>

  <p class="bodytext">羊酪蓴羹事已陳，長江天塹局翻新。金甌再缺河南地，玉貌争誇塞外春。虎旅漢營旗幟改，鵾絃胡語怨恩頻。惟餘數卷伽藍記，淚漬千秋紙上塵。</p>

  <h3 class="text-title-3">來英治目疾無效將返國寫刻近撰元白詩</h3>

  <p class="bodytext">眼昏到此眼昏旋，辜負西來萬里緣。杜老花枝迷霧影，米家圖畫滿雲煙。餘生所欠爲何物，後世相知有别傳。歸寫香山新樂府，女嬰學誦待他年。</p>

  <h3 class="text-title-3">大西洋舟中記夢</h3>

  <p class="bodytext">貧賤夫妻已足哀，亂離愁病更相催。舟中正苦音書斷，夢裏何期笑語來。去國羈魂銷寂寞，<span class="kaiti">徐騎省集李後主挽詩云：此身雖未死，寂寞已銷魂。</span>還家生事費安排。風波萬里人間世，願得孤帆及早回。</p>

  <h3 class="text-title-3">丁亥元夕用東坡韻</h3>

  <p class="bodytext">萬里烽煙慘澹天，照人明月爲誰妍。觀兵已抉城門目，求藥空回海國船。階上魚龍迷戲舞，詞中梅柳泣華年。<span class="kaiti">光緒庚子元夕，先母授以姜白石詞「柳慳梅小未教知」之句。</span>舊京節物承平夢，未忍匆匆過上元。</p>

  <h3 class="text-title-3">丁亥春日清華園作</h3>

  <p class="bodytext">葱葱佳氣古幽州，隔世重來淚不收。桃觀已非前度樹，藁街長是最高樓。名園北監仍多士，老父東城有獨憂。惆悵念年眠食地，一春殘夢上心頭。</p>

  <h3 class="text-title-3">無題</h3>

  <p class="bodytext">舟中悵望夢難尋，繡被焚香夜夜心。武帝弘規金屋衆，文君幽恨鳳絃深。催妝青女羞還却，隔雨紅樓冷不禁。寫盡相思千萬紙，東牆消息費沈吟。</p>

  <h3 class="text-title-3">丁亥春日閲花隨人聖盦筆記深賞其遊暘臺山看杏花詩因題一律</h3>

  <p class="bodytext">當年聞禍費疑猜，今日開編惜此才。世亂佳人還作賊，劫終殘帙幸餘灰。荒山久絶前遊盛，斷句猶牽後死哀。見説暘臺花又發，詩魂應悔不多來。</p>

  <h3 class="text-title-3">戊子元夕放燄火呼鄰舍兒童聚觀用東坡韻作詩紀之</h3>

  <p class="bodytext">火樹銀花映碧天，可憐只博片時妍。羣兒正賭長安社，舉國如乘下瀨船。坡老詩篇懷舊俗，杜陵鼙鼓厭衰年。新春不在人間世，夢覓殘梅作上元。</p>

  <h3 class="text-title-3">戊子三月二十五日清華寓園海棠下作</h3>

  <p class="bodytext">北歸默默向誰陳，一角園林獨愴神。尋夢難忘前度事，種花留與後來人。江城地瘴憐孤豔，<span class="kaiti">東坡定惠院海棠詩云：江城地瘴蕃草木，惟有名花苦幽獨。</span>海國妝新效淺顰。<span class="kaiti">李文饒謂凡草木之以海名者，皆本從海外來也。</span>賸取題詩記今日，繁枝雖好近殘春。</p>

  <h3 class="text-title-3">丙戌春旅居英倫療治目疾無效取海道東歸戊子冬復由上海乘輪至廣州感賦</h3>

  <p class="bodytext">又附樓船到海涯，東歸短夢不勝嗟。求醫未獲三年艾，避地難希五月花。形貌久供兒女笑，文章羞向世人誇。毁車殺馬平生志，太息維摩尚有家。</p>

  <h3 class="text-title-3">己丑清明日作用東坡韻</h3>

  <p class="bodytext">樓臺七寶倏成灰，天塹長江安在哉。嶺海移家春欲暮，清明上冢夢初回。餘生流轉終何止，將死煩憂更沓來。紙燼不飛鴉鎩羽，眼枯無淚濺花開。</p>

  <h3 class="text-title-3">己丑送春</h3>

  <p class="bodytext">無風無雨送殘春，一角園林獨愴神。燭照已非前夕影，枝空猶想去年人。遼西夢恨中宵斷，江左妝誇半面新。最是芳時彈指盡，蝶蜂飛懶倍霑巾。</p>

  <h3 class="text-title-3">己丑夏日</h3>

  <p class="bodytext">緑陰長夏亦何爲，消得收枰敗局棋。自我失之終可惜，使公至此早皆知。羣兒只博今朝醉，故老空餘後死悲。玉石崑岡同一燼，劫灰遺恨話當時。</p>

  <h3 class="text-title-3">青鳥</h3>

  <p class="bodytext">青鳥傳書海外來，玉牋千版費編裁。可憐漢主求仙意，只博胡僧話劫灰。無醬臺城應有愧，未秋團扇已先哀。興亡自古尋常事，如此興亡得幾回。</p>

  <h3 class="text-title-3">哀金圓　<span class="kaiti1">己丑夏作</span></h3>

  <p class="bodytext">趙莊金圓如山堆，路人指目爲濕柴。<span class="kaiti">粤俗呼物之無用者曰濕柴。</span>濕柴待乾尚可爨，金圓棄擲頭不回。盲翁擊鼓聚村衆，爲説近事金圓哀。是非不倒乃信史，匪與平話同體裁。睦親坊中大腹賈，字畫四角能安排。備列社會賢達選，達誠達矣賢乎哉。進位樞府司國計，幣制改革寧旁推。金圓條例手自訂，新令頒布若震雷。金銀外幣悉收兑，期限迫促難徘徊。違者没官徒七歲，法網峻密無疏恢。更置重賞獎揭發，十取其四分羹杯。子告父母妻告壻，骨肉親愛相讐猜。指揮緹騎貴公子，闖户掘地搜私埋。中人之産能值幾，席捲而去飆風迴。又以物價法制限，狡計遂出黄牛魁。嗾使徒黨强争購，車馬阻塞人填街。米肆門前萬蟻動，顛仆叟媪啼童孩。屠門不殺菜擔匿，即煮粥啜仍無煤。人心惶惶大禍至，誰恤商販論贏虧。百年互市殷盛地，怪狀似此殊堪駭。有嫠作苦逾半世，儲蓄銀餅纔百枚。豈期死後買棺葬，但欲易米支殘骸。悉數獻納换束紙，猶恐被竊藏襟懷。黄金倏與土同價，齊高弘願果不乖。王璵媚鬼尚守信，冥楮流用周夜臺。金圓數月便廢罷，可恨可歎還可咍。黨家專政二十載，大廈一旦梁棟摧。亂源雖多主因一，民怨所致非兵災。譬諸久病命未絶，雙王符到火急催。金圓之符誰所畫，臨安書棚王佐才。盲翁説竟鼓聲歇，聽衆歎息顔不開。中有一人録翁語，付與好事傳將來。</p>

  <h3 class="text-title-3">純陽觀梅花</h3>

  <p class="bodytext">我來祇及見殘梅，歎息今年特早開。花事已隨浮世改，苔根猶是舊時栽。名山講席無儒士，勝地仙家有劫灰。遊覽總嫌天宇窄，更揩病眼上高臺。</p>

  <h3 class="text-title-3">己丑除夕題吴辛旨詩</h3>

  <p class="bodytext">人境高吟跡已陳，蒹葭墓草幾回春。説詩健者今誰是，過嶺南來得此人。</p>

  <p class="bodytext">天寒歲暮對茫茫，灰燼文章暗自傷。賸把十年心上語，短毫濡淚記滄桑。</p>

  <h3 class="text-title-3">庚寅人日</h3>

  <p class="bodytext">嶺梅人日已無花，獨對空枝感歲華。黄鷂魯連羞有國，白頭摩詰尚餘家。催歸北客心終怯，久味南烹意可嗟。閉户尋詩亦多事，不如閉眼送生涯。</p>

  <h3 class="text-title-3">庚寅元夕用東坡韻</h3>

  <p class="bodytext">過嶺南來便隔天，一冬無雪有花妍。山河已入宜春檻，身世真同失水船。明月滿牀思舊節，驚雷破柱報新年。<span class="kaiti">是夕有空襲。</span>魚龍寂寞江城暗，知否姮娥换紀元。</p>

  <h3 class="text-title-3">庚寅春日答吴雨僧重慶書</h3>

  <p class="bodytext">絳都赤縣滿兵塵，嶺表猶能寄此身。菜把久叨慙杜老，桃源今已隔秦人。悟禪獦獠空談頓，望海蓬萊苦信真。千里報書唯一語，白頭愁對柳條新。</p>

  <h3 class="text-title-3">庚寅廣州七夕</h3>

  <p class="bodytext">嶺樹遮樓暗碧霄，柳州今夕倍無憀。金甌已缺雲邊月，銀漢猶通海上潮。領畧新涼驚骨透，流傳故事總魂銷。人間自誤佳期了，更有佳期莫怨遥。</p>

  <h3 class="text-title-3">庚寅廣州中秋作</h3>

  <p class="bodytext">秦時明月滿神州，獨對嬋娟發古愁。影底河山初换世，天涯節物又驚秋。吴剛斤斧徒聞説，庾信錢刀苦未求。<span class="kaiti">庾開府詩云：人生一百年，得意惟三五。何處覓錢刀，求爲洛陽賈。</span>欲上高寒問今夕，人間惆悵雪盈頭。</p>

  <h3 class="text-title-3">霜紅龕集望海詩云「一燈續日月不寐照煩惱不生不死間如何爲懷抱」感題其後</h3>

  <p class="bodytext">不生不死最堪傷，猶説扶餘海外王。同入興亡煩惱夢，霜紅一枕已滄桑。</p>

  <h3 class="text-title-3">題冼玉清教授修史圖</h3>

  <p class="bodytext">流輩争推續史功，文章羞與俗雷同。若將女學方禪學，此是曹溪嶺外宗。</p>

  <p class="bodytext">千竿滴翠鬥清新，一角園林貌得真。忽展圖看長歎息，窗前東海已揚塵。</p>

  <h3 class="text-title-3">答曉瑩辛卯元旦見贈</h3>

  <p class="bodytext">法喜辛勤好作家，維摩頭白逐無涯。夫妻貧賤尋常事，亂世能全未可嗟。</p>

  <h4 class="text-title-4">附原作</h4>

  <p class="bodytext">浮海相攜嶺外家，守貧何礙到天涯。今朝週甲初安度，漂泊頻年無限嗟。</p>

  <h3 class="text-title-3">辛卯廣州元夕用東坡韻</h3>

  <p class="bodytext">嶺表春回欲雨天，新蒲細柳又争妍。淅矛炊劍朝朝飯，泛宅浮家處處船。幾换魚龍餘此夕，渾忘節物是何年。風鬟霧鬢銷魂語，賸與流人紀上元。</p>

  <h3 class="text-title-3">首夏病起</h3>

  <p class="bodytext-kt-last-np">因血壓高服安眠藥臥牀兼旬始起。</p>

  <p class="bodytext">刀風解體舊參禪，<span class="kaiti">晉法護譯禪經詳論人死時刀風解體之苦。</span>一榻昏昏任化遷。病起更驚春意盡，緑陰成幕聽鳴蟬。</p>

  <h3 class="text-title-3">舊史</h3>

  <p class="bodytext">厭讀前人舊史編，島夷索虜總紛然。魏收沈約休相誚，同是生民在倒縣。</p>

  <h3 class="text-title-3">辛卯廣州端午</h3>

  <p class="bodytext">菖蒲似劒還生緑，艾葉如旗不閃紅。唯有沈湘哀郢淚，彌天梅雨却相同。</p>

  <h3 class="text-title-3">寄瞿兑之</h3>

  <p class="bodytext">獨樂園花入夢秋，<span class="kaiti">丁巳秋客長沙，寄寓壽星街雅禮學會，即文慎公舊第也。</span>詩筒驚喜見公休。兒郎涑水空文藻，家國沅湘總淚流。此日人天無上策，舊京宫苑有邊愁。論交三世今餘幾，一别滄桑共白頭。</p>

  <h3 class="text-title-3">丙戌居成都五十六歲初度有句云「願得時清目復朗扶攜同泛峽江船」辛卯寓廣州六十二歲生日忽憶前語因作二絶並贈曉瑩</h3>

  <p class="bodytext">七載流離目愈昏，當時微願了無存。從今飽吃南州飯，穩和陶詩晝閉門。</p>

  <p class="bodytext">扶病披尋强不休，燈前對坐讀書樓。餘年若可長如此，何物人間更欲求。</p>

  <h3 class="text-title-3">廣雅堂詩集有詠海王村句云「曾聞醉漢稱祥瑞何況千秋翰墨林」昨聞客言琉璃廠書肆之業舊書者悉改業新書矣</h3>

  <p class="bodytext">迂叟當年感慨深，貞元醉漢託微吟。而今舉國皆沈醉，何處千秋翰墨林。</p>

  <h3 class="text-title-3">辛卯七夕</h3>

  <p class="bodytext">乞巧樓頭雁陣横，秦時月照古邊城。已涼秋夜簾深捲，難暖羅衾夢未成。天上又聞傷離别，人間虚説誓長生。今宵獨抱綿綿恨，不是唐皇漢帝情。</p>

  <h3 class="text-title-3">舊曆七月十七日贈曉瑩</h3>

  <p class="bodytext">一笑風光似昔年，妝成時世鏡臺前。羣雛有命休縈念，即是鍾陵寫韻仙。</p>

  <h4 class="text-title-4" style="margin-bottom:0em">附答韻</h4>

  <p class="autor">曉瑩</p>

  <p class="bodytext">陵谷遷移廿四年，依然笑語晚燈前。文吴韻事吾能及，同隱深山便是仙。</p>

  <h3 class="text-title-3">送朱少濱教授退休卜居杭州</h3>

  <p class="bodytext">同酌曹溪我獨羞，江東舊義雪盈頭。君今飽啖荔支去，誰話貞元七十秋。<span class="kaiti">嘗與君論光緒壬午科鄉試事。</span></p>

  <p class="bodytext">無改鄉音望若仙，鏡湖乞得比前賢。他年上冢之江畔，<span class="kaiti">寅恪先塋在六和塔後牌坊山。</span>更和新詩結後緣。</p>

  <h3 class="text-title-3">有感　<span class="kaiti1">辛卯舊曆八月初十日</span></h3>

  <p class="bodytext">葱翠川原四望寬，年年遥祭想荒寒。空聞白墓澆常濕，豈意青山葬未安。一代簡編名字重，幾番陵谷碣碑完。趙佗猶自懷真定，慙痛孤兒淚不乾。</p>

  <h3 class="text-title-3">答沈得霖陳植儀夫婦</h3>

  <p class="bodytext">殘廢何堪比古賢，昭琴雖鼓等無絃。杜陵菜把難言飽，彭澤桃源早絶緣。講校生涯傷馬隊，著書勛業誤蟫仙。羨君管趙蓬萊侣，文采燔功一慨然。</p>

  <h3 class="text-title-3">題與曉瑩結婚廿三年紀念合影時辛卯秋寄寓廣州也</h3>

  <p class="bodytext">短簷高屋總違時，相逐南飛繞一枝。照面共驚三世改，齊眉微惜十年遲。買山巢許寧能隱，浮海宣尼未易師。賴得黄花慰愁寂，秋來猶作豔陽姿。</p>

  <h3 class="text-title-3">卜式</h3>

  <p class="bodytext">卜式輸財助拓邊，弘羊主計散官錢。相違却有相成妙，何事相攻笑後賢。</p>

  <h3 class="text-title-3">改舊句寄北　<span class="kaiti1">參丁亥春日清華園作</span></h3>

  <p class="bodytext">葱葱佳氣古幽州，隔世相望淚不收。桃觀已非前度樹，藁街翻是最高樓。名園北監空多士，老父東城賸獨憂。回首卅年眠食地，糢糊殘夢上心頭。</p>

  <h3 class="text-title-3">壬辰廣州元夕收音機中聽張君秋唱祭塔</h3>

  <p class="bodytext">雷峰夕照憶經過，物語湖山恨未磨。唯有深情白娘子，最知人類負心多。</p>

  <p class="bodytext">元夕聞歌百感併，淒清不似舊時聲。天涯誰共傷羈泊，出得京城了此身。</p>

  <h3 class="text-title-3">壬辰春日作</h3>

  <p class="bodytext">細雨殘花晝掩門，結廬人境似荒村。簡齋作客三春過，裴淑知詩一笑温。南渡飽看新世局，北歸難覓舊巢痕。芳時已被冬郎誤，何地能招自古魂。</p>

  <h3 class="text-title-3">男旦</h3>

  <p class="bodytext">改男造女態全新，鞠部精華舊絶倫。太息風流衰歇後，傳薪翻是讀書人。</p>

  <h3 class="text-title-3">偶觀十三妹新劇戲作</h3>

  <p class="bodytext">塗脂抹粉厚幾許，欲改衰翁成姹女。滿堂觀衆笑且憐，黄花一枝秋帶雨。</p>

  <p class="bodytext">紅柳村中怪事多，閒人燕北費描摹。周三狡計原因爾，鄧九甘心可奈何。</p>

  <h3 class="text-title-3">吕步舒</h3>

  <p class="bodytext">證羊見慣借耝奇，生父猶然況本師。不識董文因痛詆，時賢應笑步舒癡。</p>

  <h3 class="text-title-3">曉瑩生日賦一詩爲壽</h3>

  <p class="bodytext">園林五月晚微涼，兼味盤飱共舉觴。理鬢未愁臨鏡影，畫眉應問入時妝。幾回客裏逢兹日，何處寰中似故鄉。記否鳳城初見夕，榴花如火白蓮香。</p>

  <h3 class="text-title-3">曉瑩祖南注公光緒戊戌春間所書詩幅寅恪昔年旅居香江時值太平之戰略有毁損今重裝畢敬題四絶句於後其第三第四兩首乃次原韻也</h3>

  <p class="bodytext">横海雄圖事已空，尚瞻遺墨想英風。古今多少興亡恨，都付扶餘短夢中。</p>

  <p class="bodytext">當年詩幅偶然懸，因結同心悟宿緣。果賸一枝無用筆，飽濡鉛淚記桑田。</p>

  <p class="bodytext">一卷新裝劫後開，劫痕猶似污炱煤。湖山明媚雖依舊，舊日春光去不回。</p>

  <p class="bodytext">頻年家國損朱顔，鏡裏愁心鎖疊山。行盡鐵圍層底路，儻能偕老得餘閒。</p>

  <h4 class="text-title-4">附南注生原作<span class="kaiti1">（按：南注生，曉瑩師母祖父唐景崧之别號。戊戌爲光緒二十四年。光緒二十一年三月馬關條約訂立，唐始離臺灣巡撫職，退隱桂林。）</span></h4>

  <p class="bodytext-zh">爲人作書口占二絶冬陰已久立春忽晴亦快事也</p>

  <p class="bodytext">蒼昊沈沈忽霽顔，春光依舊媚湖山。補天萬手忙如許，蓮蕩樓臺鎮日閒。</p>

  <p class="bodytext">盈箱縑素偶然開，任手塗鴉負麝煤。一管書生無用筆，舊曾投去又收回。</p>

  <h3 class="text-title-3">癸巳元旦贈曉瑩</h3>

  <p class="bodytext">燒餘紅燭嶺梅邊，珍重殘妝伴醉眠。枕上忽聞花氣息，夢驚魂斷又新年。</p>

  <h3 class="text-title-3">廣州癸巳元夕用東坡韻</h3>

  <p class="bodytext">海月昏黄霧隔天，人間何處照春妍。繞身眷屬三間屋，驚夢風波萬里船。久厭魚龍喧永夜，待看桃杏破新年。先生過嶺詩爲曆，此是南來四上元。</p>

  <h3 class="text-title-3">次韻和朱少濱癸巳杭州端午之作</h3>

  <p class="bodytext">驚心節物到端陽，作客猶嗟滯五羊。艾詡人形終傀儡，槐酣蟻夢更荒唐。南遊已記玄蛇歲，北味渾忘白虎湯。<span class="kaiti">醫家稱西瓜爲天生白虎湯。</span>粤濕燕寒俱所畏，錢唐真合是吾鄉。</p>

  <h3 class="text-title-3">癸巳六月十六夜月食時廣州苦熱再次前韻</h3>

  <p class="bodytext">墨儒名法道陰陽，閉口休談作啞羊。屯戍尚聞連浿水，文章唯是頌陶唐。海天明月傷圓缺，嶺樹重樓困火湯。一瞬百年强半過，不知何處覓家鄉。</p>

  <h3 class="text-title-3">癸巳七夕</h3>

  <p class="bodytext">離合佳期又玉京，靈仙幽怨總難明。赤城絳闕秋閨夢，碧海青天月夜情。雲外自應思往事，人間猶説誓來生。笑他欲挽銀河水，不洗紅妝洗甲兵。</p>

  <h3 class="text-title-3">廣州贈别蔣秉南</h3>

  <p class="bodytext">不比平原十日遊，獨來南海弔殘秋。瘴江收骨殊多事，骨化成灰恨未休。</p>

  <p class="bodytext">孫盛陽秋海外傳，所南心史井中全。文章存佚關興廢，懷古傷今涕泗漣。</p>

  <h3 class="text-title-3">詠黄籐手杖　<span class="kaiti1">并序</span></h3>

  <p class="bodytext-kt-last-np">十五年前客雲南蒙自，得黄籐手杖一枝，友人刻銘其上曰：「陳君之策，以正衺夨。」因賦此詩，時癸巳仲冬也。</p>

  <p class="bodytext">陳君有短策，日夕不可少。登牀始釋手，重把天已曉。晴和體差健，拄步庭園繞。歲久汗痕斑，染淚似湘篠。憶昔走滇南，黄虯助非小。時方遭國難，神瘁形愈槁。攜持偶登臨，聊復豁懷抱。摩挲勁節間，煩憂爲一掃。無何目失明，更視若至寶。擿埴便冥行，幸免兩邊倒。殘廢十年身，崎嶇萬里道。長物皆棄捐，唯此尚完好。支撑衰病軀，不作蒜頭搗。羞比杖鄉人，鄉關愁浩渺。家中三女兒，誰得扶吾老。獨倚一枝籐，茫茫任蒼昊。</p>

  <h3 class="text-title-3">癸巳除夕題曉瑩畫梅</h3>

  <p class="bodytext">晴雪映朝霞，相依守歲華。莫言天地閉，春色已交加。</p>

  <h3 class="text-title-3">甲午元旦題曾農髯丈所畫齊眉綏福圖　<span class="kaiti1">圖爲瑩寅結婚時洞房壁間所懸畫幅也</span></h3>

  <p class="bodytext">花枝含笑畫猶存，偕老渾忘歲月奔。紅燭高燒人並照，緑雲低覆鏡迴温。新妝幾换孤山面，淺筆終留倩女魂。珍重玳梁香雪影，他生重認舊巢痕。</p>

  <h3 class="text-title-3">寄題社稷壇牡丹畦　<span class="kaiti1">葉遐庵移植</span></h3>

  <p class="bodytext">名園古刹兩堪傷，剩博南安夢一場。姚魏移根猶易事，招魂難返楚蘭芳。</p>

  <h3 class="text-title-3">聞歌</h3>

  <p class="bodytext">江安淮晏海澄波，共唱梁州樂世歌。座客善謳君莫訝，主人端要和聲多。</p>

  <h3 class="text-title-3">貧女　<span class="kaiti1">甲午季秋</span></h3>

  <p class="bodytext">綺羅高價等珠璣，白疊雖廉限敢違。幸有阿婆花布被，挑燈裁作入時衣。</p>

  <h3 class="text-title-3">無題</h3>

  <p class="bodytext">世人欲殺一軒渠，弄墨然脂作計疏。猧子<span class="kaiti">太真外傳有康國猧子之記載，即今外人所謂北京狗，吾國人則呼之爲哈吧狗。元微之夢遊春詩「嬌娃睡猶怒」與春曉絶句之「<img alt="" class="zhangyue-img-h1" src="../Images/image01332.jpeg" zy-enlarge-src="none"/>兒撼起鐘聲動」皆指此物，夢遊春之「娃」乃「<img alt="" class="zhangyue-img-h1" src="../Images/image01332.jpeg" zy-enlarge-src="none"/>」字誤，淺人所妄改者也。</span>吠聲情可憫，狙公賦芋意何居。早宗小雅能談夢，未覓名山便著書。回首卅年題尾在，處身夷惠泣枯魚。<span class="kaiti">昔年跋春在翁有感詩云，處身於不夷不惠之間。</span></p>

  <h3 class="text-title-3">讀昌黎詩遥想燕都花事</h3>

  <p class="bodytext">無力薔薇臥晚愁，有情芍藥淚空流。東皇若教柔枝起，老大猶堪秉燭遊。</p>

  <h3 class="text-title-3">黄皆令畫扇有柳如是題陳臥子詞詞云「無非是怨花傷柳一樣怕黄昏」感題二絶<span class="kaiti1">（按第二首佚）</span></h3>

  <p class="bodytext">美人對影傷憔悴，烈士魂銷感别離。一樣黄昏怨花柳，可憐一樣負當時。</p>

  <h3 class="text-title-3">乙未陽曆元旦作時方箋釋錢柳因緣詩未成也</h3>

  <p class="bodytext">紅碧裝盤歲又新，可憐炊竈盡勞薪。太冲嬌女詩書廢，孺仲賢妻藥裹親。食蛤那知天下事，然脂猶想柳前春。<span class="kaiti">河東君次牧齋冬日泛舟詩云：春前弱柳窺青眼。</span>炎方六見梅花笑，惆悵仙源最後身。</p>

  <h3 class="text-title-3">乙未陽曆元旦詩意有未盡復賦一律</h3>

  <p class="bodytext">高樓冥想獨徘徊，歌哭無端紙一堆。天壤久銷才女氣，江關誰省暮年哀。殘編點滴殘山淚，絶命從容絶代才。留得秋潭仙侣曲，<span class="kaiti">陳臥子宋尚木集中俱有秋潭曲一篇，考證河東君前期事迹之重要資料也。</span>人間遺恨總難裁。</p>

  <h3 class="text-title-3">乙未迎春後一日作</h3>

  <p class="bodytext">乍暖還寒幾换衣，今年節候與春違。黄鶯驚夢啼空苦，白雁隨陽倦未歸。披史獨悲朱墨亂，看花誰送紫紅飛。東坡文字爲身累，<span class="kaiti">東坡詩云「平生文字爲吾累」。</span>莫更尋詩累去非。<span class="kaiti">陳去非詩云「亭角尋詩滿袖風」又云「更擬東坡嶺外文」。</span></p>

  <h3 class="text-title-3">寅恪六十六歲初度</h3>

  <p class="bodytext">莫辭一醉勸深杯，香<img alt="" class="zhangyue-img-h1" src="../Images/image01333.jpeg" zy-enlarge-src="none"/><span class="kaiti">芒果中之最上品名香<img alt="" class="zhangyue-img-h1" src="../Images/image01333.jpeg" zy-enlarge-src="none"/>。</span>離支佐舊醅。郊外盤飱無異味，齋中楮硯見高才。考評陳范文新就，箋釋錢楊體别裁。回首燕郊初見日，恰排小酌待君來。</p>

  <h3 class="text-title-3">乙未中秋夕贈内即次去歲中秋韻</h3>

  <p class="bodytext">紅塵白髮任優遊，自笑玄真不繫舟。臨鏡花前如舊影，焚香亭上又中秋。濁醪有理心先醉，殘燭無聲淚暗流。終負人間雙拜月，高寒千古對悠悠。</p>

  <h4 class="text-title-4" style="margin-bottom:0em">和寅恪乙未中秋見贈次原韻</h4>

  <p class="autor">曉瑩</p>

  <p class="bodytext">天涯去住總優遊，身世頻年一鈎舟。近岸魚兒常避影，高空桂子又知秋。獨邀明月三人醉，不挂風帆萬里流。珍重團欒今夕景，古來多少恨悠悠。</p>

  <h3 class="text-title-3">丙申春偶讀杜詩「唯見林花落」之句戲成一律</h3>

  <p class="bodytext">林花天上落紅芳，飄墮人間共斷腸。阿母筵開争駡座，太真仙去願專房。按歌未信宫商换，學舞端憐左右忙。休問大羅雲外事，春陰終護舊栽棠。</p>

  <h3 class="text-title-3">從化温泉口號二首</h3>

  <p class="bodytext">火雲蒸熱漲湯池，待洗傾城白玉脂。可惜西施心未合，祇能留與浴東施。<span class="kaiti">醫言患心臟病者不宜浴此泉。</span>曹溪一酌七年遲，冷暖隨人腹裏知。未解西江流不盡，漫誇大口馬禪師。<span class="kaiti">余日飲温泉水一盞。</span></p>

  <h3 class="text-title-3">丙申六十七歲初度曉瑩置酒爲壽賦此酬謝</h3>

  <p class="bodytext">紅雲碧海映重樓，初度盲翁六七秋。織素心情還置酒，然脂功狀可封侯。<span class="kaiti">時方箋釋河東君詩。</span>平生所學供埋骨，晚歲爲詩欠砍頭。幸得梅花同一笑，炎方已是八年留。</p>

  <h3 class="text-title-3">丙申七夕作時蘇彝士運河問題方甚囂塵上也</h3>

  <p class="bodytext">炎暑依然汗不收，未知何處是新秋。金閨有願陳瓜果，銀漢無情隔女牛。人世怨恩空擾擾，天公心意總悠悠。更憐横貫三洲水，也作紅牆一夜流。</p>

  <h3 class="text-title-3">戲題余秋室繪河東君初訪半野堂小影</h3>

  <p class="bodytext">弓鞵逢掖訪江潭，奇服何妨戲作男。詠柳風流人第一，<span class="kaiti">河東君金明池詠寒柳詞云：念疇昔風流，暗傷如許。非用謝道藴詠絮事。</span>畫眉時候月初三。<span class="kaiti">河東君於崇禎十三年十二月二日入居牧齋新建之我聞室。李笠翁意中緣曲中，黄天監以「畫眉」爲「畫梅」，若從其言，則屬對更工切矣。一笑。</span>東山小草今休比，南國名花老再探。<span class="kaiti">牧齋以萬曆三十八年庚戌廷試以第三人及第，時年二十九歲。至崇禎十三年庚辰遇河東君時，年已五十九歲。</span>好影育長終脈脈，<span class="kaiti">見世説新語紕漏類。</span>興亡遺恨向誰談。</p>

  <h3 class="text-title-3">聽讀夏瞿禪新著姜白石合肥本事詞即依見贈詩原韻酬之</h3>

  <p class="bodytext">紅樓隔雨幾回望，衣狗浮雲變白蒼。天寶時裝嗤老大，洛陽格義墮微茫。詞中梅影招魂遠，嶺外鶯聲引興長。肥水東流無限恨，不徒兒女與年光。</p>

  <h3 class="text-title-3">丁酉首夏校園印度象鼻竹結實大如梨曉瑩學寫其狀寅恪戲題二絶</h3>

  <p class="bodytext">西天不恨移根遠，南國微憐結實遲。多少柔條摇落後，平安報與故人知。</p>

  <p class="bodytext">青葱能保歲寒姿，畫裏連昌憶舊枝。留得春風應有意，莫教緑鬢負年時。</p>

  <h3 class="text-title-3">丁酉五日客廣州作</h3>

  <p class="bodytext">照影湘波又换裝，今年新樣費裁量。聲聲梅雨鳴筝訴，<span class="kaiti">王少伯詩：「樓頭小婦鳴筝坐。」白樂天詩：「絃絃掩抑聲聲思，似訴平生不得志。」</span>陣陣荷風整鬢忙。好扮艾人牽傀儡，苦教蒲劍斷鋃鐺。天涯節物鰣魚美，莫負榴花醉一場。</p>

  <h3 class="text-title-3">丁酉七夕</h3>

  <p class="bodytext">萬里重關莫問程，今生無分待他生。低垂粉頸言難盡，右袒香肩夢未成。原與漢皇聊戲約，那堪唐殿便要盟。天長地久綿綿恨，贏得臨邛説玉京。</p>

  <h3 class="text-title-3">箋釋錢柳因緣詩完稿無期黄毓祺案復多疑滞感賦一詩</h3>

  <p class="bodytext">然脂瞑寫費搜尋，楚些吴歌感恨深。紅豆有情春欲晚，黄扉無命陸終沈。機雲逝後英靈改，蘭萼來時麗藻存。拈出南冠一公案，可容遲暮細參論。</p>

  <h3 class="text-title-3">南海世丈百歲生日獻詞</h3>

  <p class="bodytext">此日欣能獻一尊，百年世局不須論。看天北斗驚新象，記夢東京惜舊痕。元祐黨家猶有種，<span class="kaiti">指新會某世交也。</span>平泉樹石已無根。<span class="kaiti">借用李文饒平泉山居戒子孫記中「非吾子孫」之意。</span>玉谿滿貯傷春淚，未肯明流且暗吞。</p>

  <h3 class="text-title-3">春盡病起宴廣州京劇團并聽新谷鶯演望江亭所演與張君秋微不同也<span class="kaiti1">（按此題本三首，二三兩首佚。）</span></h3>

  <p class="bodytext">兼旬病過杜鵑花，<span class="kaiti">陸務觀新夏感事詩云：病起兼旬疏把酒，山深四月始聞鶯。</span>强起猶能迓客車。天上素娥原有黨，<span class="kaiti">錢受之中秋夕翫月詩云：「天上素娥亦有黨。」</span>人間紅袖尚無家。<span class="kaiti">謂座客之一。</span>關心曲藝休嫌晚，置酒園林儘足誇。世態萬端同是戲，何妨南國異京華。</p>

  <h3 class="text-title-3">遥祝少濱世先生八十生日即次自述詩原韻</h3>

  <p class="bodytext">雜花生樹語鶯兒，三月江南正此時。訪古偶過蘇小小，和詞還涉李師師。護摩北斗非無相，名勝西湖總有詩。聞説稱觴初八十，更欣吾道未陵夷。</p>

  <h3 class="text-title-3">聽演桂劇改編桃花扇劇中香君沈江而死與孔氏原本異亦與京劇改本不同也</h3>

  <p class="bodytext">興亡遺事又重陳，北里南朝恨未申。桂苑舊傳天上曲，桃花新寫扇頭春。是非誰定千秋史，哀樂終傷百歲身。鐵索長江東注水，年年流淚送香塵。</p>

  <h3 class="text-title-3">庚子春張君秋來廣州演狀元媒新劇時有人於臺前攝影戲作一詩</h3>

  <p class="bodytext">育長迴影更多姿，金鎖初除欲語時。今夕聞歌還一笑，嶺南春好落花遲。</p>

  <h3 class="text-title-3">又别作一首</h3>

  <p class="bodytext">不歌赬尾唱紅顔，翻感江關庾子山。何意香南漸消歇，又將新調醉人寰。</p>

  <h3 class="text-title-3">寄懷杭州朱少濱</h3>

  <p class="bodytext">東坡聊可充中隱，吏部終難信大顛。南海西湖同一笑，鳥鳴花放自年年。</p>

  <h3 class="text-title-3">辛丑七月雨僧老友自重慶來廣州承詢近況賦此答之</h3>

  <p class="bodytext">五羊重見九迴腸，雖住羅浮别有鄉。留命任教加白眼，著書唯賸頌紅妝。<span class="kaiti">近八年來草論再生緣及錢柳因緣釋證等文凡數十萬言。</span>鍾君點鬼行將及，湯子抛人轉更忙。爲口東坡還自笑，老來事業未荒唐。</p>

  <h3 class="text-title-3">贈吴雨僧</h3>

  <p class="bodytext">問疾寧辭蜀道難，相逢握手淚汍瀾。暮年一晤非容易，應作生離死别看。</p>

  <p class="bodytext">因緣新舊意誰知，滄海栽桑事已遲。幸有人間佳親在，杜蘭香去未移時。<span class="kaiti">玉谿生重過聖女祠原句。</span></p>

  <p class="bodytext">圍城玉貌還家恨，桴鼓金山報國心。孫盛陽秋存異本，遼東江左費搜尋。</p>

  <p class="bodytext">弦箭文章那日休，蓬萊清淺水西流。鉅公謾詡飛騰筆，不出卑田院裏遊。</p>

  <h3 class="text-title-3">辛丑除夕作　<span class="kaiti1">并序</span></h3>

  <p class="bodytext-kt-last-np">辛丑除夕立春，壬寅元旦日食。又日月合璧，五星聯珠，東南亞諸國受天竺天文星曆之影響者，其人民皆羣集祈禱，以爲世界末日將至。與吾國以此天象爲堯舜盛世之祥瑞者，大異其解。古今中外所見互殊，斯其一例矣。寅恪生於光緒庚寅，推命家最忌本運年。今寄寓羊城，羊城之得名，由於堯時仙人五羊之傳説，故詩語戲及之也。</p>

  <p class="bodytext">元旦驚聞警日躔，迎春除夕更茫然。裁紅暈碧今何世，合璧聯珠别有天。虎歲儻能逃佛劫，羊城猶自夢堯年。病魔窮鬼相依慣，一笑無須設餞筵。</p>

  <h3 class="text-title-3">壬寅元夕作用東坡二月三日點燈會客韻</h3>

  <p class="bodytext">暝入非非色相天，難分黑白辨媸妍。人情未許忘燈節，世事唯餘照酒船。戲海魚龍千萬里，知春梅柳六三年。<span class="kaiti">光緒庚子元夕，先母口授姜白石「元夕不出」詞，中有「柳慳梅小未教知」之語。</span>江河點綴承平意，對淡巴菰作上元。<span class="kaiti">時有餽大中華牌紙煙者。</span></p>

  <h3 class="text-title-3">一九六二年三月二十九夕廣州京劇團新谷鶯諸君來中山大學清唱追感六年前舊事仍賦七絶三首以紀之<span class="kaiti1">（按此三絶句僅存第一第三兩首。第二首存「戴子黄柑酒可傾」首句，下佚。）</span></h3>

  <p class="bodytext">歌動重樓映海光，病夫乘興亦看場。今宵春與人同暖，倍覺承平意味長。</p>

  <p class="bodytext">文字聲名不厭低，東坡詩句笑兼啼。千秋有命存殘稿，六載無端詠舊題。</p>

  <h3 class="text-title-3">壬寅清明病中作</h3>

  <p class="bodytext">身隱之推焉用文，木棉花落自紛紛。鹿門山遠龐公病，望斷東坡嶺外雲。</p>

  <h3 class="text-title-3">憶燕山涭水河舊居賦此詩時爲曉瑩生日即以是篇爲壽可也</h3>

  <p class="bodytext">庭院清陰四柳垂，鳳城西角訪幽姿。新妝病起渾忘倦，滄海人來稍恨遲。感世春山舒疊翠，傾心秋水記流漪。嶺南偕老今回首，换却長安幾局棋。</p>

  <h3 class="text-title-3">壬寅中秋夕博濟醫院病榻寄内</h3>

  <p class="bodytext">平生三度感中秋，博濟昆明渤海舟。<span class="kaiti">此三度皆有東坡水調歌頭之感。</span>腸斷百年垂盡日，清光三五共離憂。<span class="kaiti">庾子山對酒歌云：人生一百年，歡樂唯三五。</span></p>

  <h3 class="text-title-3">壬寅小雪夜病榻作</h3>

  <p class="bodytext">任教憂患滿人間，欲隱巢由不買山。賸有文章供笑駡，那能詩賦動江關。今生積恨應銷骨，後世相知倘破顔。疏屬汾南何等事，衰殘無命敢追攀。</p>

  <h3 class="text-title-3">舊曆壬寅六月十日入居病院療足疾至今日適爲半歲而足疾未愈擬將還家度歲感賦一律</h3>

  <p class="bodytext">不比遼東木蹋穿，那能形毁更神全。今生所賸真無幾，後世相知或有緣。脈脈暗銷除歲夕，依依聽唱破家山。<span class="kaiti">念家山破，乃曲調之名。吴梅村弔董白詩云「念家山破，定風波」者是也。近撰文頗論董小宛董鄂妃事，故語及之。至先删兩韻古通，觀再生緣第十九卷首二句即其一例。有人謂陳端生間用杭州土語押韻，未知所指何詞句，俟得暇詳檢。</span>酒兵愁陣非吾事，把臂詩魔一粲然。</p>

  <h3 class="text-title-3">病中南京博物院長曾昭燏君過訪話舊並言將購海外新印李秀成供狀以詩紀之</h3>

  <p class="bodytext">雲海光銷雪滿顛，重逢臏足倍悽然。澗瀍洛下猶餘地，韋杜城南莫問天。雄信讞詞傳舊本，昆明劫灰話新煙。論交三世無窮意，吐向醫窗病榻邊。</p>

  <h3 class="text-title-3">癸卯正月十一日立春是夕公園有燈會感賦</h3>

  <p class="bodytext">南國輕寒細雨天，老夫病榻意蕭然。裁紅暈碧今何處，插柳張燈更一年。涉世久經刀刺舌，聞歌渾忘雪盈顛。窗前東北風方急，薄絮衣成候又遷。</p>

  <h3 class="text-title-3">癸卯元夕作用東坡韻</h3>

  <p class="bodytext">燈節寒風欲雨天，淩波憔悴尚餘妍。<span class="kaiti">病室中有水仙一株。</span>山河來去移春檻，身世存亡下瀨船。自信此生無幾日，未知今夕是何年。羅浮夢破東坡老，那有梅花作上元。</p>

  <h3 class="text-title-3">十年以來繼續草錢柳因緣詩釋證至癸卯冬粗告完畢偶憶項蓮生鴻祚云「不爲無益之事何以遣有涯之生」傷哉此語實爲寅恪言之也感賦二律</h3>

  <p class="bodytext">横海樓船破浪秋，南風一夕抵瓜州。石城故壘英雄盡，鐵鎖長江日夜流。惜别漁舟迷去住，封侯閨夢費綢繆。八篇和杜哀吟在，此恨綿綿死未休。</p>

  <p class="bodytext">世局終銷病榻魂，謻臺文在未須言。高家門館恩誰報，陸氏莊園業不存。遺屬只餘傳慘恨，著書今與洗煩寃。明清痛史新兼舊，好事何人共討論。</p>

  <h3 class="text-title-3">癸卯冬至日感賦</h3>

  <p class="bodytext">倦暖嬌寒秋似春，匆匆南至又今辰。四時節候頻催老，十部儒流敢道貧。石火乾坤重换劫，劎炊身世更傷神。文章堆几書驢券，可有香山樂府新。</p>

  <h3 class="text-title-3">甲辰元旦余撰春聯云「豐收南畝春前雨先放東風嶺外梅」又除夕前買花數株故第四句第六句述其事也</h3>

  <p class="bodytext">我今自號過時人，一榻蕭然了此身。藥裹那知來日事，花枝猶憶去年春。北風悽緊逢元旦，南畝豐登卜甲辰。閉户高眠辭賀客，任他嗤笑任他嗔。</p>

  <h3 class="text-title-3">甲辰人日作</h3>

  <p class="bodytext">昔年人日錦官城，曾訪梅花冒雨行。嶺表今朝頭早白，疎枝冷蕊更關情。</p>

  <h3 class="text-title-3">甲辰元夕作次東坡韻　<span class="kaiti1">并序</span></h3>

  <p class="bodytext-kt-last-np">余深喜元夕張燈猶存舊俗惜不能飲酒負此良宵詩中第一聯即述斯意也。</p>

  <p class="bodytext">凍雨寒風乍息天，瓶花病室媚幽妍。猶存先祖玄貂臘，不倒今宵緑螘船。鳳翼韶光春冉冉，羊城燈節夜年年。仙雲久墮羅浮阻，作惡情懷過上元。</p>

  <h3 class="text-title-3">甲辰春分日贈向覺明</h3>

  <p class="bodytext">慈恩頂骨已三分，西竺遥聞造塔墳。吾有豐干饒舌悔，羨君辛苦綴遺文。</p>

  <h3 class="text-title-3">甲辰天中節即事和丁酉端午詩原韻</h3>

  <p class="bodytext">争傳飛燕倚新裝，看殺風流趙豔娘。林邑馴犀勞遠使，崑崙貴客滿高堂。青蛇白蟒當年戲，緑糉紅花此日忙。節物不殊人事改，且留殘命臥禪牀。</p>

  <h3 class="text-title-3">戲題有學集高會堂詩後<span class="kaiti1">（按：此詩不知何年作，姑附此）</span></h3>

  <p class="bodytext">竹外横斜三兩枝，分明不是暮春期。未知輕薄芳姿意，得會衰殘野老思。萬里西風吹節换，夕陽東市索琴遲。可憐詩序難成讖，十月桃花欲笑時。</p>
</body>
</html>