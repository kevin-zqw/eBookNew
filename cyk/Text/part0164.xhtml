<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0007.css" rel="stylesheet" type="text/css"/>
</head>
<body>
  <h3 class="text-title-3">第貳期</h3>

  <p class="bodytext">牧齋未見河東君之前，經過朱子暇汪然明姚叔祥及惠香諸人先後之介紹，機緣成熟，於是崇禎十三年庚辰十有一月杜蘭香萼緑華之河東君，遂翩然來降於張碩羊權之牧齋家矣。今讀東山詶和集，其驚才絶豔，匪獨前此類似之作品，如干令升曹輔佐陶通明及施肩吾諸人所結集者，不能企及，即茫茫禹跡，後有千秋，亦未必能重覩者也。兹取東山詶和集與牧齋初學集及錢遵王此集詩箋注，並列朝詩集所選程孟陽沈景倩詩等參校。以遵王不注河東君之作，故本文主旨在專釋證河東君之詩。至牧齋之作，則非與解釋河東君之作品及其情事有特别關係者，多從删略。其餘牧齋之詩通常典故，以遵王之注徵引頗備，故亦不贅述焉。</p>

  <p class="bodytext">東山詶和集首載沈璜序及孫永祚東山詶和賦。沈璜本末見列朝詩集丁壹叁下小傳。同治修蘇州府志捌柒沈璜傳，即取材於列朝詩集，無所增補。孫永祚本末見同治修蘇州府志壹佰及光緒修常昭合志稿叁拾本傳。沈序末題「崇禎十五年二月望日」。孫賦末題「歲在壬午孟陬之月」。似此集諸詩，有刻成於崇禎十五年二月之可能。但檢牧齋初學集貳拾東山詩集叁（原注：「起辛巳六月盡十五年壬午。」）載「仲春十日自和合歡詩四首」。此四首詩東山詶和集并未收入。據沈氏序云：「壬午元夕，通訊虞山，詶和之詩，已成集矣。」可知此集諸詩在崇禎十五年元夕以前，實已編定。牧齋自和之合歡詩，既在崇禎十五年元夕以後，自無從收入此集。孫賦題作壬午孟陬之月，則其作成之時間，當與詶和諸詩編定之月日，相距不甚久。因孫氏爲常熟人，與牧齋同居一地，往來近便故也。</p>

  <p class="bodytext">牧齋尺牘貳與孫子長第貳通云：</p>

  <p class="bodytext-fs-only-np">茸城詩和章盈帙，不必更煩仁兄。求作一小賦，冠於集端。以賦爲序，少變緣情之法，亦詞林一美談也。改詩乞即付下，但略更字面可耳。</p>

  <p class="bodytext">寅恪案，牧齋此札不載年月，當是崇禎十五年正月所作。於此可見孫氏作賦時，詶和諸詩皆已編定矣。至「改詩」云云，不知所指之詩是否與詶和詩有關，詞語簡略，未敢斷定也。</p>

  <p class="bodytext">又列朝詩集丁壹陸所選沈德符詩中有「錢受之學士新納河東君作志喜詩四律索和本韻」即和牧齋合歡詩者，亦未收入。當是沈詩寄與牧齋，時日過晚，已不及收入矣。所可注意者，「催妝詞」及「合歡詩」，不載河東君及程孟陽之和作。此俱不可以時日較晚，居處較遠之故，未能編入爲解説。豈河東君以關涉己身，殊難著筆。既不能與牧齋及諸詞人競勝，遂避而不作耶？若孟陽者，其平生關於牧齋重要之詩，幾無不有和章，獨於此二題闕而不賦，其故當由維生素丙之作用。關於此點，前於論河東君嘉定之游節中已言及之矣。</p>

  <p class="bodytext">今觀沈序孫賦，古典今事，參錯並用，頗爲切當。讀者取此集中錢柳諸詩，以證其本事，則知兩文之經牧齋賞定，殊非偶然也。沈孫之文，今雖不暇詳釋。但沈序中「隃麋史筆，長傍娥眉。桴鼓軍容，尚資纖手」及孫賦中「掌記紓憂於行役，援桴賈壯於從軍」諸句，則請略言之。「隃麋史筆，長伴娥眉」可以不論。「掌記紓憂於行役」，則用唐詩紀事伍捌「韋蟾」條，亦可不多述。「桴鼓軍容，尚資纖手」及「援桴賈壯於從軍」，則俱用梁紅玉事。推原沈孫二人所以同此取譬者，蓋兩氏下筆之時，皆在崇禎十五年正月以後，當已見及牧齋崇禎十四年「秋夕燕譽堂話舊事有感」七律，其結句云：「洞房清夜秋燈裏，共簡莊周説劍篇。」及同年十一月牧齋與河東君偕遊鎮江，所作之「冬至後，京江舟中感懷」詩（俱見初學集貳拾東山集。）此題共八首，其第柒首云：</p>

  <p class="bodytext-fs-only-np">柁樓尊酒指吴關。畫角聲飄江北還。月下旌旗看鐵甕，風前桴鼓憶金山。餘香墜粉英雄氣，剩水殘雲俛仰間。他日靈巖訪碑版，麒麟高冢共躋扳。</p>

  <p class="bodytext">寅恪案，宋韓世忠墓在蘇州靈巖山，（見錢遵王初學集詩箋注此詩條，同治修蘇州府志肆玖冢墓壹吴縣條及金石萃編壹伍拾韓蘄王碑文並跋語。）詩之結語指此。牧齋既以梁紅玉比河東君，則璧甫子長用通知兵事，親執桴鼓之楊國夫人典故，（見初學集肆肆韓蘄王墓碑記。下文當更詳論。）亦非無所依據也。沈序孫賦俱是佳文，而孫賦尤妙。寅恪深賞其「芳心自許，密訊方成。猶有留連徙倚，偃蹇猶夷。乍離乍合，若信若疑」等句，最能得當日河東君之情况。子長殆從洛神賦摹寫美人形態「神光離合，乍陰乍陽」之語，而改爲摹寫美人心理「乍離乍合，若信若疑」之辭。白香山「花非花」曲（見白氏文集壹貳。）云：</p>

  <p class="bodytext-fs-only-np">花非花，霧非霧。夜半來，天明去。來如春夢幾多時，去似朝雲無覓處。</p>

  <p class="bodytext">程孟陽賦「朝雲」詩八首，以摹寫河東君，除因當時河東君以「朝」爲名外，實亦取義於香山此詩。非僅用巫山神女及東坡侍妾之名。松圓與河東君甚有關涉，固不待言。雪屋執贄牧齋之門，又家居常熟，自必有所耳聞目見，故能描繪入微，曲盡其妙。真能傳神寫照，不致見笑於周昉，如前引牧齋「黄媛介詩序」中之所言者也。</p>

  <p class="bodytext">綜合東山詶和集所收之詩，共計七十七題，九十七首，皆是經牧齋所欣賞而裁定者。牧齋平日最喜評詩論文，列朝詩集及吾炙集即其例證。然此兩集俱選於憂患窮愁之中，非若東山詶和集爲半野翁快心得意之際，所編定者可比。蓋自天啓元年牧齋任浙江主考，衡文取士，鏤刻「浙江鄉試程録」以來，（見初學集玖拾。）逾二十餘年，無此賞心悦目之事久矣。且此集有杜少陵「幾個黄鸝鳴翠柳」之樂，而無錢千秋「一朝平步上青天」之懼。（見閣訟記略。）文采風流，傳播朝野。牧齋於此，豈不足以自豪哉！</p>

  <p class="bodytext">兹於箋證東山詶和集中錢柳諸詩及略評其他和作之前，先取世傳河東君詩文有倩人代作之事及黄陶菴不肯和柳錢之詩兩問題，稍論述之於下。</p>

  <p class="bodytext">關於第壹事，據王澐輞川詩鈔肆「虞山柳枝詞」第叁首云：</p>

  <p class="bodytext-fs-only-np">鄂君繡被狎同舟。並蒂芙蓉露未收。莫怪新詩刻燭敏，捉刀人已在牀頭。（原注：「吾郡有輕薄子錢岱勳，從姬爲狎客，若僕隸，名之曰偕。姬與客賦詩，思或不繼，輒從舟尾倩作，客不知也。歸虞山後，偕亦從焉。吾友宋轅文有破錢詞。」）</p>

  <p class="bodytext">范鍇華笑廎雜筆壹顧苓河東君傳後附古梅華源木乂庵白牛道者題云：</p>

  <p class="bodytext-fs-only-np">柳氏幼隸樂籍，僑居我郡。與錢生青雨稱狎邪莫逆交。柳故有小才，其詩若書，皆錢所教也。已而歸虞山，錢生爲之介。</p>

  <p class="bodytext">寅恪案，王氏所言之錢岱勳，當與白牛道者所言之錢青雨，同是一人。不過勝時稱其名，而道者舉其號耳。宋轅文之破錢詞，今未得見。故此人本末，無從考知。寅恪前論河東君與李存我及陳臥子之交好，已言及河東君之書法詩詞皆受其影響。蓋河東君當日之與諸文士往還，不僅狹暱之私，亦得觀摩之效。杜少陵「戲爲六絶句」之六所謂「轉益多師」者，（見玉勾草堂本杜工部集壹貳。）殆即此義歟？錢氏子或曾爲河東君服役，亦未可知。但竟謂河東君之詩文，乃其所代作，似臥子牧齋亦皆不察其事，則殊不近情理。推求此類誣謗之所由，蓋當日社會，女子才學遠遜男子，忽睹河東君之拔萃出羣，遂疑其作品皆倩人代替也。何况河東君又有仇人怨家，如宋王之流，造作蜚語，以隱密難辨之事，爲中傷之計者乎？至若其詞旨之輕薄，伎倆之陰毒，深可鄙惡，更不必多論矣。</p>

  <p class="bodytext">關於第貳事，據鈕琇觚賸壹吴觚上「陶庵剛正」條（參牧齋遺事「牧齋欲延師教令嗣孫愛」條及顧純恩寓疁雜咏詩注。）云：</p>

  <p class="bodytext-fs-only-np">黄陶菴先生少有盛名。館於同里侯氏，（寅恪案，「侯氏」指峒曾岐曾兄弟。）以道義相切劘。虞山錢宗伯有一子，名孫愛，甫成童。欲延師教之，而難其人。商之程孟陽，孟陽曰，我有故人子，嘉定黄藴生，奇士也。與同里侯氏交三世矣。未可輕致。公雅與侯善，以情告侯，公可得也。宗伯乃具厚幣，遣門下客李生至嘉定延之。李先見侯，道宗伯旨。侯力爲勸駕。黄意不悦，强而後可。遂與李至宗伯家。宗伯待以殊禮。居浹月，孟陽出海棠小箋示黄。黄詢唱者爲誰？孟陽曰，宗伯如君柳夫人作也。子於帖括之暇，試點筆焉。陶菴變色曰，忝居師席，可與小君酬和乎？孟陽曰，此何傷？我亦偕諸君子和之矣。陶菴曰，先生耆年碩德，與主人爲老友，固可無嫌。諸君亦非下帷於此者。若淳耀，則斷乎不可。孟陽慚退。先是，曾館某撫軍幕府，（寅恪案，「某撫軍」當指張國維。）有邑令聞先生在署，槖數百金賂先生父，令致書，俾爲之左右。先生復父書曰，父生男之身，尤望生男之心。若行一不義，取一非有，男心先死矣。尚何以養父乎？其自命剛正如此。忠孝大節，豈臨時激於意氣者，所能爲乎？</p>

  <p class="bodytext">嚴元照蕙<img alt="" class="zhangyue-img-h1" src="../Images/image01464.gif" zy-enlarge-src="none"/>雜記云：</p>

  <p class="bodytext-fs-only-np">黄陶菴先生館於常熟錢氏。主人納柳如是爲適妻。時作催粧詩者甚衆，或勸先生作。先生曰，吾不能阻其事，於朋友之義虧矣。尚可從而附和乎？一日程孟陽攜柳夫人詩箋乞先生和，先生不可。孟陽强之再三，且曰，老夫已偕諸君和之矣，庸何傷？先生正色曰，先生耆年碩德，與主人爲老友，非淳耀之比。若淳耀，則斷斷不可。孟陽慚沮而罷。</p>

  <p class="bodytext">朱鶴齡愚菴小集壹肆「題黄陶菴詩卷」云：</p>

  <p class="bodytext-fs-only-np">陶菴先生行誼節槩，卓絶千秋，四子經義，既爲有明三百年一人，其所作樂府，復旨遠辭高，義精嚮厲，真儒者之詩也。當甲申北變，聞金陵嗣統，謁選者麕集都下，先生獨不往。吾友包子問之，先生曰，某公素善余，今方與當國者比。余入都，必當與往來，往來必爲彼牢籠矣。君子始進必以正，豈可爲區區一官捐名義以殉之耶？卒不往。</p>

  <p class="bodytext">光緒修嘉定縣志叁貳軼事門「黄忠節［淳耀］未第時，館常熟錢謙益家。程孟陽出海棠小牋示之」條云：</p>

  <p class="bodytext-fs-only-np">［忠節］偶作鄙夫章題文，時推絶唱，謙益獨不懌。及甲申夏，福王立，謙益晉秩尚書，忠節遺以婁堅手書歸去來辭，謙益默然。</p>

  <p class="bodytext">寅恪案，陶菴雖館於牧齋家，以所擅長之八股文，課其子孫愛。然福王朝，不往南京與牧齋共馬阮合流，則人品剛正高潔，可以想見。其不阿附孟陽和錢柳詩之舉，乃自然之理，恐亦非牧齋前此所能料及。關於陶菴不肯和錢柳詩之問題，鈕嚴兩書所述，皆非無因。但俱有譌誤。兹先考陶菴館於錢氏之時間及孟陽於錢柳遇見以後，留居牧齋家之年月。然後玉樵修能二人所言之得失，可以決定也。</p>

  <p class="bodytext">今陶菴集附有陳樹惪宋道南所撰陶菴先生年譜，載陶菴自崇禎十二年至十四年館於牧齋家。其所記可信。據陶菴集壹陸「和陶詩」序云：「辛巳杪冬客海虞榮木樓。」及同書貳壹「弘光改元感事書懷寄錢宗伯五十韻」云：</p>

  <p class="bodytext-fs-only-np">昔歲登龍忝，郎君麗澤專。南垞鐙火屋，北沜宴遊船。奉手評豪素，開廚出簡編。文瀾增拂水，詩壘壓松圓。酒發公明氣，談鈎向秀玄。賞音存寂寞，延譽許騰騫。精舍留三載，陰符練幾篇。厭貧將嫁衛，躡蹻遂摩燕。</p>

  <p class="bodytext">則自崇禎十四年辛巳杪冬，逆數至十二年己卯歲首，共歷三年，即所謂「精舍留三載」者是也。「南垞鐙火屋」者，陶菴授孫愛書時，居於常熟城内牧齋家之榮木樓，即相傳後來河東君自縊之處。陶菴集貳拾載「夏日錢牧齋先生攜同泛舟尚湖」詩。牧齋初學集壹柒移居詩集亦載「［庚辰］五月望夜汎西湖，歸山莊作。」詩。不知是否與「北沜宴遊船」之句有關，更俟詳考。「厭貧將嫁衛，躡蹻遂摩燕」者，陶庵於崇禎十四年辛巳歲杪，辭牧齋家館歸後，遂中十五年壬午應天鄉試，次年癸未即成進士也。初學集叁貳「黄藴生經義序」云：</p>

  <p class="bodytext-fs-only-np">兒子孫愛自家塾省余山中。奉其文三十篇以請曰，幸一評定之。余曰，吾何以定而師之文乎哉？而師之學，韓子之學也。其文韓子之文也。</p>

  <p class="bodytext">牧齋作此序文時，居於拂水山莊。「山中」即謂拂水山莊。「文瀾增拂水」之句，殆兼指此序而言。牧齋文中稱譽陶菴，比於退之。故此序辭旨，全取用昌黎文集也。陶菴人品學問，當時推服。牧齋聘之爲其子授書，自是得人。但牧齋友朋門生之中，人材甚盛。其所以特有取於陶庵者，蓋以藴生最善長於八股之文，延爲塾師，使教孫愛，於掇科干禄，自有關係。世人謂八股經義之文，實溯源於王介甫，而荆公之文，乃學昌黎者，近代文選學派，鄙斥唐宋八大家及桐城派之古文，譏誚昌黎爲八股之始祖，所言雖過當，亦頗有理。牧齋此序殊有八股氣味，或作序之時，披閲陶菴經義，不覺爲所漸染使然耶？</p>

  <p class="bodytext">四庫全書總目壹玖拾「欽定四書文」條略云：</p>

  <p class="bodytext-fs-only-np">乾隆元年内閣學士方苞奉敕編明文，凡四集，每篇皆抉其精要，評騭於後。卷首恭載諭旨，次爲苞奏摺。又次爲凡例八則，亦苞所述，以發明持擇之旨。蓋經義始於宋，宋文鑑中所載張才叔自靖人自獻於先王一篇，即當時程試之作也。元延祐中兼以經義經疑試士。明洪武初定科舉法，亦兼用經疑，後乃專用經義，其大旨以闡發理道爲宗。厥後其法日密，其體日變，其弊亦遂日生。我國家景運聿新，乃反而歸於正軌。列聖相承，又皆諄諄以士習文風，勤頒誥誡。我皇上復申明清真雅正之訓，是編所録，一一仰稟聖裁，大抵皆詞達理醇，可以傳世行遠。承學之士，於前明諸集，可以考風格之得失。於國朝之文，可以定趨嚮之指歸。聖人之教思無窮，於是乎在，非徒示以弋取科名之具也。故時文選本汗牛充棟，今悉斥不録，惟恭録是編，以爲士林之標準。</p>

  <p class="bodytext">欽定四書文卷首載乾隆元年六月十六日諭略云：</p>

  <p class="bodytext-fs-only-np">有明制義諸體皆備，如王［鏊］唐［順之］歸［有光］胡［友信］金［聲］陳［際泰］章［世純］黄［淳耀］諸大家，卓然可傳。今朕欲裒集有明及本朝諸大家制義，精選數百篇，彙爲一集，頒布天下。學士方苞於四書文義法，夙嘗究心，著司選文之事，務將入選之文，發揮題義清切之處，逐一批抉，俾學者了然心目間，用爲模楷。</p>

  <p class="bodytext">同書凡例云：</p>

  <p class="bodytext-fs-only-np">唐臣韓愈有言，文無難易，惟其是耳。李翱又云，創意造言，各不相師，而其歸則一，即愈所謂是也。文之清真者，惟其理之是而已，即翱所謂造言也。</p>

  <p class="bodytext">紅樓夢第捌貳回云：</p>

  <p class="bodytext-fs-only-np">黛玉微微的一笑，因叫紫鵑：「把我的龍井茶給二爺沏一碗。二爺如今念書了，比不得頭裏。」紫鵑笑着答應，去拿茶葉，叫小丫頭子沏茶。寶玉接着説道：「還提什麽念書？我最厭這些道學話。最可笑的是八股文章。拿他誆功名，混飯吃也罷了，還要説代聖賢立言。好些的，不過拿些經書湊搭湊搭也罷了。更有一種可笑的，肚子裏原没有什麽，東拉西扯，弄的牛鬼蛇神，還自以爲博奥。這那裏是闡發聖賢的道理。目下老爺口口聲聲叫我學這個，我又不敢違拗，你這會子還提念書呢！」黛玉道：「我們女孩兒家雖然不要這個，但小時跟着你們雨村先生念書，也曾看過。内中也有近情近理的，也有清微淡遠的。那時候雖不大懂，也覺得好，不可一概抹倒。况且你要取功名，這個也清貴些。」寶玉聽到這裏，覺得不甚入耳，因想黛玉從來不是這樣人，怎麽也這樣勢慾薰心起來？又不敢在他跟前駁回，只在鼻子眼裏笑了一聲。</p>

  <p class="bodytext">寅恪案，清高宗列陶菴之四書文爲明代八大家之一，望溪又舉退之習之爲言，尤與牧齋之語相符合。今檢方氏所選陶菴之文多至二十篇，足證上引朱長孺「陶菴先生四子經義，爲有明三百年一人。」之語，實非過情之譽。至林黛玉謂「内中也有近情近理的，也有清微淡遠的」。即四庫總目所謂「清真雅正」及「詞達理醇」者，如陶菴等之經義，皆此類也。噫！道學先生竟能得林妹妹爲知己，可視樂善堂主人（清高宗御製樂善堂文集，初刻原有制義一卷，後來定本删去。見四庫全書總目壹柒叁别集類「御製樂善堂定本」條。）及錢朱方三老之推挹爲不足道矣。一笑！又顧純恩寓疁雜詠：「父命千金猶不顧，未須惆悵柳蘼蕪。」詩注所言「［河東君］爲落花詩，諸名士悉和。程孟陽諷［陶菴］先生爲之」之事，則今存河東君詩中，固無「落花」詩。初學集耦耕堂存稿詩等，自崇禎十二年春至十四年冬，即陶菴館於牧齋家之時期，其所作諸詩，亦不見類似和落花詩之題目。懷祖之言，未識何據。檢顧云美河東君傳云：「宗伯賦前七夕詩，要諸詞人和之。」懷祖所記，或因是致誤。若謂孟陽諷陶菴所和者，即指前七夕詩言。則孟陽己身尚不肯和牧齋此題，豈有轉諷他人和之之理？故修能所記，似較近於事實也。</p>

  <p class="bodytext">由此言之，鈕嚴兩氏所記陶菴不肯和詩之事，揆之情理，當必可信。但玉樵謂藴生偕牧齋門下客李生（寅恪案，此「李生」疑是李僧筏杭生或李緇仲宜之兄弟。據有學集貳叁「張子石六十壽序」云：「余取友于嘉定，先後輩流，約略有三。初爲舉子，與徐女廉鄭閑孟掉鞅于詞科，而長蘅同舉鄉榜，鏃<span alt="28BC5">𨯅</span>文行，以古人相期許，此一輩也。因長蘅得交婁丈子柔，唐丈叔達，程兄孟陽。師資學問，儼然典型，而孟陽遂與余耦畊結隱，衰晚因依，此又一輩也。侯氏二瞻，黄子藴生，張子子石暨長蘅家僧筏緇仲，皆以通家末契，事余於師友之間。」蓋李氏兄弟與侯黄二氏皆嘉定人，又皆通家世好。牧齋使李氏兄弟之一，聘藴生教其子，極爲可能也。或又謂此「門下客李生」乃毛子晉之舅氏李孟芳。檢初學集壹伍丙舍詩集上載崇禎十二年己卯元旦後立春前所作「次韻答東鄰李孟芳」詩云：「度阡越陌最情親。乞米分甘念我貧。」又牧齋尺牘載與李孟芳書共十三通。可見錢李二人關係之密切。其第壹通即託以料理先塋之事者，則知牧齋固嘗以家事託李也。耦耕堂存稿詩下載「和李孟芳山中話舊」一題，列在「［戊寅］除夕拂水山莊和錢牧齋韻二首」及「［己卯］元旦和牧齋韻」之前。此詩有「十載相憐病與貧」及「殘臘簷梅初放萼」之句。故據時地及人三者之關係言之，玉樵所謂「李生」，恐舍孟芳莫屬矣。但鄙意後一説較迂遠，仍以從前説爲是。）至錢氏家，居浹月，孟陽出受之如君柳夫人海棠小箋屬陶菴和之，則殊不知陶菴實以崇禎十二年春間至常熟就牧齋家塾之聘，而河東君於崇禎十三年冬始過半野堂。「居浹月」之誤，自不待言。又崇禎十四年六月牧齋與河東君結褵於松江舟中，在此時以前，松圓便以「如君」稱河東君，亦未免過早矣。至於修能所記陶菴不肯和牧齋催粧詩一事，自是實録。蓋牧齋作催粧詩，在崇禎十四年辛巳夏間。此年杪冬陶菴始辭去牧齋家館。儻陶菴肯和催粧詩者，牧齋必收入於東山詶和集中矣。惟嚴氏述藴生不肯和河東君詩事，若在崇禎十三年庚辰冬季松圓在牧齋家之短時間内，則殊可能。不過修能記此事於陶菴不肯和牧齋催粧詩之後，敍述次序，稍涉牽混，未免時限不明耳。至顧懷祖謂孟陽諷陶菴和河東君落花詩一事，則更失實，前已辨之矣。除東山詶和集中無陶菴和詩，可以證明鈕嚴之説外。兹尚有一强有力之證據，即初學集壹捌東山詩集壹載「冬至日感述示孫愛」五古一首是也。此詩既與河東君無關，自不收入東山詶和集。但一檢其排列次序，則知有待發之覆。牧齋編列其詩什，本依作成時間之先後。此可據集中所載之詩，不分體，而依時之例推知者。今此五古在初學集中列於「寒夕文讌再疊前韻，是日我聞室落成」七律之後，（寅恪案，東山詶和集此題下多「延河東君居之」並附注「涂月二日」等字。）「迎春日偕河東君泛舟東郊作」七律之前。（寅恪案，鄭氏近世中西史日表崇禎十三年庚辰正月十三日立春，十二月廿四日又立春。十四年辛巳無立春。當日曆官定曆，絶無一年重複兩立春及一年無立春之理。鄭氏此類之誤，可參前論河東君嘉定之游節。牧齋詩中所指之迎春日，乃指崇禎十三年十二月之節氣也。）揆之牧齋編次其詩之慣例，殊爲不合。蓋冬至爲十一月之節氣，反列於涂月二日之後故也。究其所以致此顛倒失常之由，豈因此五古一首，實非十一月冬至所作，而爲較遲之時間，或在十二月所補成，追加入集，遂未詳察其編列次序先後之不合耶？此五古中牧齋引述禮經史事，以自解其不親祭祀，而遣孫愛代之之理由。並列舉其平生師友如楊漣孫承宗王洽馮元颺元飊兄弟之流，以忠義孝友功名氣節著稱一時者，勗勉其子。義正辭嚴，即謂之爲錢氏家訓，亦無不可。然若考牧齋崇禎庚辰冬間，河東君來訪半野堂以後之心理情况，則知此五古不過牧齋之煙幕彈，欲藉之使孫愛轉示其塾師，庶幾可稍慰其拒絶松圓之意，并聊用爲自解之工具耳。檢初學集捌壹「書西溪濟舟長老册子」略云：</p>

  <p class="bodytext-fs-only-np">庚辰之冬，余方咏唐風蟋蟀之章，修文讌之樂。絲肉交奮，履舃錯雜。嘉禾門人以某禪師開堂語録緘寄，且爲乞敍。余不復省視，趣命童子於蠟炬燒却，颺其灰於溷廁，勿令污吾詩酒場也。辛巳仲春聚沙居士書於蔣邨之舟次。</p>

  <p class="bodytext">及錢曾有學集詩注壹肆東澗集下「病榻消寒雜咏四十六首」中「追憶庚辰冬半野堂文讌舊事」云：</p>

  <p class="bodytext-fs-only-np">老大聊爲秉燭遊。青春渾似在紅樓。買回世上千金笑，送盡生年百歲憂。（寅恪案，涵芬樓本有學集壹叁「生年」作「平生」。所附校勘記亦無校改。餘詳遵王注。）留客笙歌圍酒尾，看場神鬼坐人頭。蒲團歷歷前塵事，好夢何曾逐水流。</p>

  <p class="bodytext">則知牧齋此時如醉如癡，一至於此。陶菴之不以爲然，自無足怪，而牧齋編入「冬至日感述示孫愛」五古於其詩集，次序失檢，又所必致也。何物不解事之嘉禾迂儒及鈍根禪衲，同作此敗人清興之舉動。其遭燒灰投廁之厄，亦有自取之道矣。今陶菴集貳貳有「無題」六言絶句六首，辭旨頗不易解。然必與當日陶菴所見之文士名媛有關。疑即爲牧齋河東君松圓及錢岱勳或錢青雨而作，又有謂乃指河東君嘉定之游者，皆難決定。兹姑附録於下，存此一重可疑公案，以待後來好事者之參究。寅恪未敢效箋釋玉谿生「無題」詩者之所爲也。陶菴詩云：</p>

  <p class="bodytext-fs-first-np">放誕風流卓女，細酸習氣唐寅。人間再見沽酒，市上争傳賣身。</p>

  <p class="bodytext-fs-np">片雲曾迷楚國，一笑又傾吴宫。花底監奴得計，鸞篦畢竟輸儂。</p>

  <p class="bodytext-fs-np">人言北阮放達，客誚東方滑稽。情不情間我輩，笑其笑處天機。</p>

  <p class="bodytext-fs-np">子美詩中伎女，岑參句裏歌兒。彼似青蠅附驥，我如斗酒聽鸝。</p>

  <p class="bodytext-fs-np">千春不易醉飽，百歲貴行胸懷。羨馬爲憐神駿，燒桐亦辨奇材。</p>

  <p class="bodytext-fs-last-np">鯨鏗已肆篇什，鰲咳從教詆訶。百斛舟中穩坐，千尋浪裏無何。</p>

  <p class="bodytext">兹依東山酬和集，並參考有關諸本，擇録柳錢及諸人詩於後，略加考釋。多詳於河東君之作，牧齋次之。其他諸人則僅選其少數最有關者，聊備一例，蓋不欲喧賓奪主也。至於牧齋之詩，别有錢曾之箋注在，故今考釋錢詩，亦止就遵王所不及者詳之耳。</p>

  <p class="bodytext">東山酬和集壹河東柳是字如是（原注：「初名隱。」）「庚辰仲冬訪牧翁於半野堂，奉贈長句」云：</p>

  <p class="bodytext-fs-only-np">聲名真似漢扶風。妙理玄規更不同。一室茶香開澹黯，千行墨妙破冥濛。竺西瓶拂因緣在，江左風流物論雄。今日沾沾誠御李，東山蔥嶺莫辭從。（寅恪案，初學集壹捌此句下有注云：「集名東山，取此詩句也。」蓋後來刻初學集時加入者，所以著其名集之旨。初學集原迄於崇禎十六年癸未。但末附「甲申元日」一詩者，因詩中有「衰殘敢負蒼生望，自理東山舊管絃」之句。牧齋用以結束「集名東山」之意，首尾正復相同也。）</p>

  <p class="bodytext">牧翁「柳如是過訪山堂，枉詩見贈。語特莊雅，輒次來韻奉答」云：</p>

  <p class="bodytext-fs-only-np">文君放誕想流風。臉際眉間訝許同。枉自夢刀思燕婉，還將摶土問鴻濛。（自注：「太白樂府詩云，女媧戲黄土，團作下愚人。散作六合間，濛濛若沙塵。」）霑花丈室何曾染，折柳章臺也自雄。但似王昌消息好，履箱擎了便相從。（自注：「河中之水歌云，平頭奴子擎履箱。」）</p>

  <p class="bodytext">偈菴程嘉燧「半野堂喜值柳如是，用牧翁韻奉贈」（寅恪案，耦耕堂存稿詩下此詩題作「十二月二日虞山舟次值河東君，用韻輒贈」。列朝詩集丁壹叁上此題上有「庚辰」二字。）云：</p>

  <p class="bodytext-fs-only-np">翩然水上見驚鴻。（程集「水」作「江」。）把燭聽詩訝許同。何意病夫焚筆後，卻憐才子掃眉中。菖蒲花發公卿夢，芍藥春懷士女風。此夕尊前相料理，故應惱徹白頭翁。</p>

  <p class="bodytext">偈菴「次牧齋韻再贈」（寅恪案，程集此詩題作「次牧老韻，再贈河東君，用柳原韻」。列朝詩集「次」作「同」。）云：</p>

  <p class="bodytext-fs-only-np">居然林下有家風。誰謂千金一笑同。杯近仙源花瀲瀲，（自注：「半野堂近桃源磵，故云。」寅恪案，程集及列朝詩集自注皆作「舟泊近桃源嶺，用劉阮事」。）雲來神峽雨濛濛。（寅恪案，程集及列朝詩集「雲來神峽」俱作「神來巫峽」。）彈絲吹竹吟偏好，抉石錐沙畫更雄。（寅恪案，列朝詩集「畫」作「書」。句下有注云：「柳楷法瘦勁。」程集仍作「畫」字。但句下自注與列朝詩集同。）詩酒已無驅使分，熏爐茗盌得相從。</p>

  <p class="bodytext">寅恪案，東山詶和集此四詩之題，與諸本微有不同。蓋由編次有先後及自身所寫，他人所選之故，殊不足異。惟孟陽此次爲河東君而作之第壹詩，即「翩然水上見驚鴻」一首，初學集未載。此題列朝詩集作「庚辰十二月二日虞山舟次值河東君，用韻輒贈」。東山詶和集作「半野堂喜值柳如是，用牧翁韻奉贈」。又孟陽爲河東君所作之「居然林下有家風」一首，東山詶和集列於「翩然水上見驚鴻」一首之後，而列朝詩集則在「感别半野堂」即「何處朱簾擁莫愁」一首之後。距爲河東君而作之第壹詩「翩然水上見驚鴻」一首，其間尚隔兩題。此首明是松圓後來所補作者。松圓自寫其詩，必依其作成時間之先後。東山詶和集則牧齋以同題同韻之故，改列編次，所以致有歧異也。據此推論，可知河東君於崇禎十三年庚辰十一月，即與汪然明尺牘第叁拾通所謂「黍谷之月」，乘舟至常熟。雖抵虞山後，即往訪半野堂。然仍留居舟次。依前引沈虬「河東君傳」所載，庚辰冬河東君始至虞山，牧齋即築我聞室，十日落成，留之度歲等語。沈氏乃親見河東君之人，其所述亦較確實。故我聞室「十日落成」之語，按諸當時情事，頗爲適合。蓋時日過速，建築恐難完成。時日過遲，牧齋又不能久待也。復檢孟陽自序其耦耕堂集云：</p>

  <p class="bodytext-fs-only-np">丁丑受之以誣奏逮繫，予待之湖上。戊寅秋放歸，廬居丙舍，館予于東偏之花信樓，復相從者二年。庚辰春主人移居入城，予將歸新安。仲冬過半野堂，方有文酒之燕，留連惜别，欣慨交集。且約偕遊黄山，而予適後期。辛巳春受之過松圓山居，題詩壁上，歸舟相值於桐江，篝燈永夕，泫然而别。</p>

  <p class="bodytext">然則松圓崇禎庚辰冬季，循昔年在牧齋家度歲之慣例，至常熟縣城。及晤牧齋，始知河東君已先過訪，並見柳錢初次贈答之詩。當錢程會晤之時，恐即我聞室將告成之際，牧齋强拉松圓於十二月二日同至虞山舟次，往迎河東君遷入新成之金屋。孟陽詩「翩然水上見驚鴻」之句，與程集及列朝詩集題作「虞山舟次值河東君」者，適相印合。至若東山詶和集此詩題作「半野堂喜值柳如是」者，乃牧齋所改。半野堂在縣城内陸地上，不可言「水上」，或「江上」。復就當日程錢二人之心理推之，則牧齋於「值」字上增一「喜」字。雖在牧齋爲喜，恐在松圓轉爲悲矣。一笑！</p>

  <p class="bodytext">關於河東君初訪半野堂之記載，今世間流傳之文籍，多不可信。兹聊録一則，略加辨正，其他則不暇及也。牧齋遺事（虞陽説苑本。）第肆則云：</p>

  <p class="bodytext-fs-only-np">聞虞山有錢學士謙益者，實爲當今李杜。欲一望見其丰采，乃駕扁舟來虞。爲士人裝，坐肩輿，造錢投謁。易楊以柳，易愛以是。刺入，錢辭以他往，蓋目之爲俗士也。柳於次日作詩遣伻投之，詩内微露色相。牧翁得其詩大驚，詰閽者曰，昨投刺者，士人乎？女子乎？閽者曰，士人也。牧翁愈疑，急登輿訪柳于舟中，則嫣然美姝也。因出其七言近體就正，錢心賞焉。視其書法，得虞褚兩家遺意，又心賞焉。相與絮語者終日，臨别，錢謂柳曰，此後以柳姓是名相往復，吾且字子以如是，爲今日證盟。柳諾。此爲錢柳作合之始。</p>

  <p class="bodytext">寅恪案，河東君於未訪半野堂之前，已預有所接洽。前文已詳論之，兹不復贅。牧齋於崇禎十三年春間，作觀美人手跡詩。又於是年秋間作論近代詞人詩，有「近日錢塘誇柳隱」之句，其自注並引河東君湖上草之詩。今見汪然明所刻湖上草，乃河東君崇禎十二年己卯所作之詩。其作者之姓名，題爲「柳隱如是」。凡此諸端，皆時間證據明白確實，故牧齋遺事所述，改易姓名字號等事，其妄謬不待詳辨也。河東君初贈牧齋詩中既有「今日沾沾誠御李」之句，依文義推測，當是河東君持此詩，面投牧齋，或覿面後作此詩贈牧齋。實與牧齋遺事所言錢柳兩人初未會見，其後柳以詩遣伻投錢者不合。今世好談錢柳軼聞者，往往喜舉牧齋遺事此條，或與此條類似之説，資爲談助。儻見拙文，其亦可默爾而息乎？</p>

  <p class="bodytext">河東君初次造訪，或納交於名流文士，往往賦詩投贈。如湖上草「贈汪然明」，「贈劉晉卿」及「贈陸處士」等詩，皆是例證。若就此三詩言之，雖亦頗工。然遣詞莊雅，用典適切，則遠不及半野堂初贈牧齋此詩。且其意境已駸駸進入北宋諸賢之範圍，固非同時復社幾社勝流所能望見，即牧齋松圓與之相角逐，而競短長，似仍有蘇子瞻所謂「汗流籍湜走且僵」之苦。（見東坡後集壹伍「潮州韓文公廟碑」。）何物不知名鄉曲儇子，所謂錢岱勳或錢青雨輩，竟能代作如是之篇什耶？王宋及白牛道者之誣妄，更不待多辨也。至於昔人七律詩中，用字不嫌重複。又河東君此章用韻，乃依明朝官韻洪武正韻者。凡此諸端，皆極淺易，本不須述及。因恐今世之人，或有囿於清代功令，習用平水韻之故，轉執此爲疑者，遂並附論之。似此三家村訓蒙之語言，誠知博雅通人，爲之齒冷。然亦不敢辭也。</p>

  <p class="bodytext">河東君詩云：「聲名真似漢扶風。妙理玄規更不同」者，後漢書列傳伍拾上馬融傳云：</p>

  <p class="bodytext-fs-only-np">融才高博洽，爲世通儒。教養諸生，常有千數。涿郡盧植，北海鄭玄，皆其徒也。善鼓琴，好吹笛。達生任性，不拘儒者之節，居宇器服，多存侈飾，常坐高坐，施絳紗帳，前授生徒，後列女樂。弟子以次相傳，鮮有入其室者。</p>

  <p class="bodytext">牧齋平生固與季長約略相似。但有一特異之點，即自矜洞達禪理，博探佛藏，高出時流。雖其晚歲往往以「老皈空門」，藉以掩飾。然明亡以前，已與紫柏憨山諸名僧往還參究。故河東君標舉牧齋特異時流之點，殊暗合其深自誇詡之心理。文選肆壹李少卿答蘇武書云：「人之相知，貴相知心。」及同書肆叁嵇叔夜與山巨源絶交書云：「夫人之相知，貴識其天性，因而濟之。」河東君之於牧齋，誠可謂「相知心」者。又牧齋平日所爲，既似季長之「達生任性」，則河東君之造訪半野堂，亦可謂「識其天性，因而濟之」者耶？至若「妙理玄規」之解釋，自是取之老子道德經上第壹章云：「玄之又玄，衆妙之門。」「妙理」則文選貳玖曹顔遠「思友人」詩云：「精義測神奥，清機發妙理。」漢魏百三名家集江醴陵［淹］集貳「清思」詩云：「草木還根蒂，精靈歸妙理。」「玄規」者，慧皎高僧傳肆義解門壹晉剡沃洲山支遁傳載遁所著座右銘云：「謹守明禁，雅玩玄規。」「一室茶烟開淡黯，千行墨妙破冥濛」一聯，上句用杜牧「題禪院」詩：「今日鬢絲禪榻畔，茶煙輕颺落花風。」（見全唐詩第捌函杜牧叁。并參孟棨本事詩高逸叁「杜［舍人牧］登科後」條。）下句用江文通「别賦」：「淵雲之墨妙，嚴樂之筆精。」（見文選壹陸。）至若蘇子瞻詩之所謂「墨妙」，（見東坡集叁「孫莘老求墨妙亭詩」。）非謂文章，乃指書法而言。蓋孫氏「罔羅遺逸，得前賦詠數百篇，爲興新集。其刻畫尚存，而僵仆斷缺於荒陂野草之間者，又皆集於此亭」。（見東坡集叁壹「墨妙亭記」。）牧齋以文章，而非以書法著稱。故河東君舉其所擅長者爲説，所以有「千行墨妙」之語。若指書法，則不可言「破冥濛」。世之譽人者，不道其長，轉翹其短，此天下笨伯之所爲，河東君必不如是也。又初學集壹佰陸至壹佰捌爲「讀杜小箋」，其首有題語略云：</p>

  <p class="bodytext-fs-only-np">歸田多暇，時誦杜詩以銷永日。間有一得，輒舉示程孟陽。孟陽曰，杜千家注繆僞可恨。子何不是正之，以遺學者？予曰，注詩之難，陸放翁言之詳矣。放翁尚不敢注蘇，予敢注杜哉？相與嘆息而止。今年夏德州盧户部德水刻杜詩胥鈔，屬陳司業無盟寄予，俾爲其敍。予既不敢注杜矣。其又敢敍杜哉？予嘗妄謂自宋以來，學杜詩者，莫不善於黄魯直。評杜詩者，莫不善於劉辰翁。弘正之學杜者，生呑活剥，以尋撦爲家當，此魯直之隔日瘧也。其黠者又反脣於西江矣。近日之評杜者，鉤深抉異，以鬼窟爲活計，此辰翁之牙後慧也。其横者并集矢於杜陵矣。苫次幽憂，寒窗抱影，紬繹腹笥，漫録若干則，題曰讀杜詩寄盧小箋，明其因德水而興起也。曰小箋，不賢者識其小也。寄之以就正于盧，且道所以不敢當序之意。癸酉臘日虞鄉老民錢謙益上。</p>

  <p class="bodytext">同書壹佰玖至壹佰拾讀杜二箋，其首有題語云：</p>

  <p class="bodytext-fs-only-np">讀杜小箋既成，續有所得，取次書之，復得二卷。侯豫瞻自都門歸，攜杜詩胥鈔，已成帙矣。（寅恪案，侯忠節全集壹年譜上崇禎七年甲戌條略云：「五月入都門。補南京吏部文選司主事。八月南歸。閏八月至淮上。是年冬十一月之官南中。」可知牧齋得覩盧氏杜詩胥鈔刻本後，即刊其小箋及二箋。迫促如此，其與盧氏論杜旨趣之同異及其争名好勝之心理，亦可想見矣。）無盟過吴門，則曰寄盧小箋尚未付郵筒也。德水於杜别具手眼。余言之戔戔者，未必有當於德水，宜無盟爲我藏拙也。子美和舂陵行序曰，簡知我者，不必寄元。余竊取斯義，題之曰二箋，而刻之。甲戌九月謙益記。</p>

  <p class="bodytext">寅恪案，牧齋讀杜詩寄盧小箋，成於崇禎六年之末。讀杜二箋則與寄盧小箋同刻於七年甲戌九月。河東君於七年及九年曾兩次遊嘉定，與程孟陽李茂初諸名士詶酢往還。談詩之際，在第壹次，孟陽當以牧齋讀杜小箋之未刻抄本相示。在第貳次更宜從孟陽處得見牧齋此箋五卷刻本。即使未見牧齋原書，此箋下卷論「寄韓諫議」詩及「秋興」八首之三等，皆引孟陽之説。程氏必以牧齋用其解杜之語，自鳴得意，故亦應以書中旨趣告之。然則河東君「千行墨妙」之語，即指牧齋此書而言耶？（寅恪偶檢柴萼梵天廬叢録壹陸「柳如是」二則之二載河東君手抄讀杜小箋事，可供談助，附記於此。）「竺西瓶拂因緣在，江左風流物論雄。」一聯，上句之意，疑謂牧齋博通内典，具有宿世勝因，己身當如佛教中捧瓶持拂供奉菩薩之侍女也。或謂漢魏百三名家集梁簡文帝集壹「與廣信侯重述内典書」云：</p>

  <p class="bodytext-fs-only-np">永謝瀉瓶，終慙染<span alt="3CB2">㲲</span>。是則慈雲既擁，智海亦深。影末波餘，希時灑拂。</p>

  <p class="bodytext">乃此句之出處。但斯説頗嫌迂遠，未必有當，姑備一解，更俟詳考。下句則用南齊書貳叁王儉傳（參南史貳貳王曇首傳附儉傳。）云：</p>

  <p class="bodytext-fs-only-np">儉常謂人曰，江左風流宰相，唯有謝安。蓋自比也。</p>

  <p class="bodytext">「今日沾沾誠御李，東山蔥嶺莫辭從」者，後漢書列傳伍柒黨錮傳李膺傳略云：</p>

  <p class="bodytext-fs-only-np">荀爽嘗就謁膺，因爲其御。既還，喜曰，今日乃得御李君矣。其見慕如此。是時朝廷日亂，綱紀頽阤。膺獨持風裁，以聲名自高。士有被其容接者，名爲登龍門。及陳蕃免太尉，朝野屬意於膺。</p>

  <p class="bodytext">「東山」與「江左」相關，「蔥嶺」與「竺西」句相關。文思貫通，比譬適切。最可注意者，即謝安石王仲寶固是風流宰相。李元禮更爲黨錮名士，而兼負宰相之望者。牧齋於天啓四年以魏忠賢黨指爲東林黨魁之故，因而削籍。又於崇禎二年以會推閣臣，獲罪罷歸。故與元禮尤復相類。凡河東君所舉諸賢，皆是牧齋胸中自比之人，真可謂道出心坎内事者。牧齋安得不爲傾倒，如醉如癡乎？牧齋所以譽此詩「語特莊雅」之故，不僅由詩語無猥褻之詞，亦因牧齋廷試第三人及第，即世間豔稱之探花郎。若使他人贈詩以譽牧齋，自必關涉此點。河東君此詩絶不道及其事，似毫無所知者。其不墮入流俗窠臼，實可謂「莊」，更可謂「雅」矣。夫河東君此詩既以謝安石比牧齋，復以「彈絲吹竹」（松圓和詩語。）之東山妓女自比。（見晉書柒玖謝安傳及同書捌拾王羲之傳。）然則牧齋此時在半野堂編詩，以東山名集。黄皆令後來居絳雲樓畫扇，其題語有「東山閣」之稱。俱實指今事，非虚用古典也。</p>

  <p class="bodytext">牧齋次韻答河東君詩，亦極費經營之作，與原贈詩針鋒相對。第壹章已論之矣。至於詩中所用典故，除牧齋所自注外，遵王注本别無解釋。兹僅就其最精切者略言之，其他則不遑及也。「文君放誕想流風，臉際眉間訝許同」者，初視之，以爲即出西京雜記貳所云：</p>

  <p class="bodytext-fs-only-np">文君姣好，眉色如望遠山，臉際常若芙蓉，肌膚柔滑如脂。十七而寡，爲人放誕風流。故悦長卿之才，而越禮焉。</p>

  <p class="bodytext">之古典。然范鍇華笑廎雜筆壹顧苓「河東君傳」後附古梅華源木乂庵白牛道者跋云：</p>

  <p class="bodytext-fs-only-np">吾友減堂爲余言，是身材不逾中人，而色甚豔。冬月御單袷衣，雙頰作朝霞色，即之體温然。疑其善玄素也。虞山之惑溺且畏之，有以哉。</p>

  <p class="bodytext">則牧齋此詩首二句，不獨用古，亦更寫今。其用事精切，實不可及。至此點與河東君之疾病有關，俟後論之。「枉自夢刀思燕婉，還將摶土問鴻濛。」者，上句用范攄雲谿友議下「豔陽詞」條。見下論有美詩「三刀夢寐羶」句，兹不詳釋。牧齋以薛濤比河東君，固甚適切。且范書所引微之寄薛濤詩有「錦江滑膩蛾眉秀，化作文君及薛濤」之語，尤與首二句相關也。下句自注中所引太白詩，見全唐詩第叁函李白貳「上雲樂」。其所以備列太白詩原文，因與太平御覽柒捌皇王部「女媧氏」條所云：</p>

  <p class="bodytext-fs-only-np">風俗通曰，俗説天地開闢未有人民，女媧摶黄土作人，劇務力不暇供，乃引繩於泥中，舉以爲人，故富貴者黄土人也，貧賤凡庸者，絙人也。</p>

  <p class="bodytext">及楊齊賢蕭士贇分類補注李太白詩等舊解不同之故。否則牧齋不必作此贅語，蓋豈有博雅如河東君者，而不知此句之出處耶？牧齋此聯之意，蓋謂世間欲得河東君者雖衆，無奈皆是下愚之人。如謝三賓，即河東君與汪然明尺牘第肆通中所言「願作交甫」之「某翁」等，皆不能當河東君之意，而暗以上智之人自許，實可中選也。「霑花丈室何曾染，折柳章臺也自雄」者，乃指河東君與周文岸陳臥子之關係及在盛澤鎮佘山之生活。所用典故，出維摩詰經及許堯佐「柳氏傳」，皆世人習知者，不煩解釋。「但似王昌消息好，履箱擎了便相從」者，乃答河東君贈詩結語之意。第壹章已詳言之，兹不贅論。但牧齋答詩自注中已引河中之水歌，（見玉臺新詠玖「歌詞二首」之二。）其爲「河東君」之號所從出，固不待言。又「河東」爲柳姓郡望，故牧齋作有美詩，復就此點排比鋪張，刺刺不休。（見東山詶和集壹「有美詩」，「河東論氏族」及「字脚元和樣」等句。）其實牧齋又暗用東坡「寄吴德仁兼簡陳季常」詩，「忽聞河東獅子吼」之句，（見東坡集壹伍。）以爲遊戲。至若少陵「可歎」詩之「河東女兒身姓柳」之句，「抉眼去夫」，情事不倫，則非所用無疑也。（見杜工部集柒。）顧云美河東君傳云：「［河東君］頗能制御宗伯，宗伯甚寵憚之。」所言雖是後來之事，然牧齋初見河東君時，當已明瞭其爲人性格。取此别號稱河東君，實不僅以「東家王」並以「龍丘居士」自居。其知人之明，自知之審，亦不可及矣。一笑！又牧齋不於此詩其他諸句，著明所用西京雜記雲谿友議維摩詰經柳氏傳之典故，轉獨於第肆及第柒捌等句，不憚煩勞，特安蛇足。豈以河東君或松圓未讀李翰林集及玉臺新詠耶？由是言之，牧齋之自注，必有深旨，非淺人粗讀所能盡解也。</p>

  <p class="bodytext">孟陽二詩初學集只録其次韻一首。牧齋所以删去其和韻一首者，當以兩詩意旨本自相同，而所用辭句典故，如和韻詩之「此夕尊前相料理，故應惱徹白頭翁」之句，與次韻詩「詩酒已無驅使分」之句，俱用杜工部集壹貳「江畔獨步尋花七絶句」第壹首「江上被花惱不徹」及第壹首「詩酒尚堪驅使在，未須料理白頭人」又更相似也。（可參前論河東君嘉定之游節。）然今日考證河東君訪半野堂之經過，和韻詩殊有價值，因依東山詶和集並録之。列朝詩集所選孟陽此次韻詩第陸句「抉石錐沙書更雄」。東山詶和集及初學集改「書」字爲「畫」字，並删去注語「柳楷法瘦勁」五字。細繹「抉石錐沙」之語，乃用徐季海王右軍書法之典故，非指繪畫而言。然則孟陽之詩，本作「書」字。牧齋所以改「書」爲「畫」者，不獨因聲調更協，且可增加河東君能畫之一端，與第伍句「彈絲吹竹吟偏好」於通音樂外，復添善吟詠之一事，相對爲文，遂不得不删去注語耳。前論河東君與汪然明尺牘第捌通約遊商山事，引孟陽詩「曾見書飛故國樓」之句，可知孟陽早已傾服河東君之書法。至於繪畫一端，則未見孟陽有推挹之語。或者藉改此一字之機緣，以完成松圓善頌善禱之美德歟？</p>

  <p class="bodytext">至若鈔本耦耕堂存稿詩下，此詩有自注，但「書」字作「畫」字，與注語矛盾，明是抄者筆誤，自不待辨也。又吾人今日所見河東君之作品，或爲當時刻本，或爲傳寫之本，皆多譌舛。其故恐不盡由刻寫者之疏忽，疑亦因河東君作書，喜爲瘦長之體，易滋誤認。如今所見男洛神賦鈔本「水<span alt="2C115">𬄕</span><span alt="2C115">𬄕</span>而高衍」句之「<span alt="2C115">𬄕</span>」即「潗」。河東君作書所以如此者，殆由避免字體肥寬所致。程松圓稱河東君書法瘦勁，顧云美稱河東君結束俏利，可謂書如其人矣。孟陽此次韻詩「杯近仙源花瀲瀲」句下，東山詶和集及初學集自注，俱作：「半野堂近桃源磵，故云。」程集及列朝詩集均作：「舟泊近桃源嶺，用劉阮事。」兩書之注，當爲松圓原文。據此可以考見河東君初到虞山時泊舟之處。牧齋改「桃源嶺」爲「桃源磵」，並删去「用劉阮事」，以與半野堂相近爲説。其實光緒修常昭合志貳山形志略云：</p>

  <p class="bodytext-fs-only-np">虞山居邑境中央。西南即拂水巖，上有拂水禪院，門外有石橋跨山澗。又前即臨石壁，兩厓中豁，别有長壽橋架其上，從山下遠望，危闌横臥者是也。每遇雨後，澗水流注橋下，懸爲瀑布，風自南來，則倒捲而上。虞山勝地記略謂如萬斛蕋珠，凌風飄灑者，非虚語也。即天已放晴，仍濛濛作細雨，鬱爲奇景，名曰拂水，蓋以此矣。又南抵桃源澗，澗上有桃源洞。澗於北山，夙稱勝地，雨後山泉匯注，飛湍下瀉，響逾琴筑，相傳昔年漫山皆種桃花，流水夾花片而下，尤爲奇觀，故名桃源澗焉。</p>

  <p class="bodytext">又劉本沛虞書「桃源澗」條云：</p>

  <p class="bodytext-fs-only-np">桃源澗在陳莊靖公墓左。（寅恪案，「莊靖」爲陳瓚之謚。事蹟見明史貳貳貳本傳等。）</p>

  <p class="bodytext">及同書「拂水巖」條云：</p>

  <p class="bodytext-fs-only-np">拂水巖在虞山南。崖石陡峻，水出其間，下奔如注，遇風拂勒，則水倒飛，噴沫四灑，不敢逼視，無風則懸崖瀑布若長虹然，一山之奇觀也。</p>

  <p class="bodytext">然則桃源磵距半野堂亦不甚近。推牧齋所以改易此句者，殆與改易孟陽此詩題，同一用意，殊爲可笑。「雲來神峽雨濛濛」句，疑非松圓原作如此，乃牧齋後來所改。松圓原作應依程集及列朝詩集作「神來巫峽雨濛濛」。夫孟陽此句自是從宋玉高唐賦「旦爲朝雲，暮爲行雨」之語而來。其「雨濛濛」三字，與拂水巖之「即天已放晴，仍濛濛作細雨」及「遇風拂勒，則水倒飛，噴沫四灑」之實况符合，可謂巧妙。但何以舍去宋賦中之「雲」字不用，似非偶然。蓋「雲」字乃河東君之舊名，孟陽在此以前，爲河東君所作諸詩，如朝雲詩縆雲詩及與雲生雲娃有關等篇皆用「雲」字。此時賦詩則只標「柳如是」之新號，而不敢涉及「雲」字之昔稱。豈欲藉以洗滌舊痕，寬慰老友耶？牧齋改「神」作「雲」，則兼用宋賦之古典及河東君昔稱之今典，實較松圓原著更佳。「巫峽」之改「神峽」則疑牧齋既以「雲」字易「神」字，遂移改「巫峽」爲「神峽」，與上句「仙源」屬對，亦覺工穩。才思精妙，恐非牧齋不能辦此。「神峽」二字連文，寅恪弇陋，尚未知其出處，俟考。又觀孟陽此兩詩之結語，頗覺可憐。蓋已明知己身非牧齋之敵手，自甘退讓，情見乎辭。其匆匆歸新安之意旨，當即決定於賦此和韻詩之時。至若孟陽後來所作耦耕堂自序謂「庚辰春主人移居入城，予將歸新安」，則恐是諱改當日情况之虚語，並非實録也。</p>

  <p class="bodytext">東山詶和集壹牧翁「冬日同如是泛舟有贈」（寅恪案，鄭鶴聲中西史日表崇禎十三年庚辰十一月九日冬至，廿四日小寒。牧齋詩題所謂冬日，即在是年十一月初九至廿四日之間也。）云：</p>

  <p class="bodytext-fs-only-np">冰心玉色正含愁。寒日多情照柂樓。萬里何當乘小艇，五湖已許辦扁舟。每臨青鏡憎紅粉，莫爲朱顔歎白頭。苦愛赤闌橋畔柳，探春仍放舊風流。</p>

  <p class="bodytext">牧翁「次日叠前韻再贈」云：</p>

  <p class="bodytext-fs-only-np">新詩吟罷半凝愁。斜日當風似倚樓。争得三年才一笑，可憐今日與同舟。輕車漫憶西陵路，斗酒休論溝水頭。還勝客兒乘素舸，迢迢明月詠緣流。</p>

  <p class="bodytext">河東「次韻奉答」云：</p>

  <p class="bodytext-fs-only-np">誰家樂府唱無愁。望斷浮雲西北樓。漢珮敢同神女贈，越歌聊感鄂君舟。春前柳欲窺青眼，雪裏山應想白頭。莫爲盧家怨銀漢，年年河水向東流。</p>

  <p class="bodytext">偈菴「次牧翁泛舟韻」云：</p>

  <p class="bodytext-fs-only-np">（此詩於前論河東君與汪然明尺牘第捌通節中已引。兹從略。）</p>

  <p class="bodytext">寅恪案，松圓次韻詩前已論述。雖有資考證，而辭旨平庸，固遠不及河東君之作，亦難與牧齋詩相比。此老之詩，本遜於牧齋，何况此際情緒甚惡，豈能有佳作耶？牧齋兩詩，其第壹首最先作。其第貳首乃因河東君次其第壹首詩韻，而後作者。故「新詩吟罷半凝愁」之「新詩」，即指河東君次其第壹首韻之詩而言。第壹首後四句皆有本事，非止用典。「每臨青鏡憎紅粉」之句，與答河東君初贈詩「臉際眉間訝許同」之句同義，俱指河東君面貌之顔色而言。即前引白牛道者所謂「雙頰作朝霞色」者是也。「臨青鏡」而「憎紅粉」，亦即張承吉詩所謂「却嫌脂粉污顔色」之意。（見全唐詩第捌函張祜貳「集靈臺」二首之二。）牧齋運用古典今事，可稱巧妙適切矣。又河東君戊寅草中載「西河柳花」七律一首。其第肆句云，「憑多紅粉不須誇」，此本河東君自比之辭，牧齋或早已得見此詩，遂因有「憎紅粉」之語耶？俟考。第陸句「莫爲朱顔歎白頭」，乃老翁少婦對比之意。此典後來衍變成爲故事，記載流傳，至今多引之以資談助。兹特爲考其原始語句，亦略見史文蜕嬗之一例。至於牧齋遺事及觚賸等，皆以此故事與河東君詩「春前柳欲窺青眼，雪裏山應想白頭」之句有關，而不知實直接出於牧齋此句，則由未嘗詳讀柳錢諸詩所致也。</p>

  <p class="bodytext">吴中文獻小叢書顧公燮消夏閑記選存「柳如是」條云：</p>

  <p class="bodytext-fs-only-np">宗伯嘗戲謂柳君曰，我愛你烏個頭髮，白個肉。君曰，我愛你白個頭髮，烏個肉。當時傳以爲笑。</p>

  <p class="bodytext">牧齋遺事「當丁亥（丑）之獄」條（寅恪案，「亥」當作「丑」。指崇禎十年牧齋爲張漢儒所訐，被逮至北京下獄事。此條注以爲順治四年丁亥事，則恐是此書作者或抄者之疏誤也。詳見下章論黄毓祺案節。）云：</p>

  <p class="bodytext-fs-only-np">當丁亥（丑）之獄，牧翁侘傺失志，遂絶意時事。既得章臺，欣然有終老温柔鄉之願。然年已六十矣。黝顔鮐背，髮已皤然。柳則盛鬋堆鴉，凝脂竟體，燕爾之夕，錢戲柳曰，我甚愛卿髮黑而膚白也。柳亦戲錢曰，我甚愛君髮如妾之膚，膚如妾之髮也。因作詩有「春前柳欲窺青眼，雪裏山應想白頭」之句。</p>

  <p class="bodytext">鈕琇觚賸叁吴觚下「河東君」條云：</p>

  <p class="bodytext-fs-only-np">方宗伯初遇柳時，黝顔鮐背，髮已鬖鬖斑白，而柳則盛鬋堆鴉，凝脂竟體。燕婉之宵，錢曰，我甚愛卿如雲之黑，如玉之白也。柳曰，我亦甚愛君髮如妾之膚，膚如妾之髮也。因相與大笑。故當年酬贈，有「春前柳欲窺青眼，雪裏山應想白頭」之句，競傳人口。</p>

  <p class="bodytext">王應奎柳南隨筆貳云：</p>

  <p class="bodytext-fs-only-np">某宗伯既娶柳夫人。一日坐室中，目注如是。如是問曰，公胡我愛？曰，愛汝之黑者髮，而白者面耳。然則汝胡我愛？柳曰，即愛公之白者髮，而黑者面也。侍婢皆爲匿笑。</p>

  <p class="bodytext">練真吉日記云：</p>

  <p class="bodytext-fs-only-np">嘗聞有先朝鉅公惑一姬，致夙望頓減。姬問之曰，公胡我悦？曰，以其貌如玉，而髮可以鑑也。然則姬亦有所悦乎？曰，有之。即悦公之髮如玉，而貌可以鑑耳。</p>

  <p class="bodytext">寅恪案，今世流傳之載記，述此段錢柳戲語者，尚不止牧齋遺事，觚賸，柳南隨筆及練真吉日記諸書，兹不多引。然大抵類似，皆經文人改寫者也。寅恪所見，爲顧公燮書所載，乃保存當日錢柳兩人對話之原辭，極可珍貴。所以知者，因其爲吴語，且較簡單，甚合彼時情景之故。至若練真吉日記，藻飾最多，尤遠於真實矣。此點可取世説新語與晉書對校，其演變之痕跡，明白可尋。斯固治史者所習知，不待贅論。錢柳此趣文，亦其例證歟？</p>

  <p class="bodytext">抑更有可論者，江熙掃軌閒談云：</p>

  <p class="bodytext-fs-only-np">錢牧齋寵姬在柳如是前，有王氏者，桂村人，嬖倖略與柳等。會崇禎初，有旨以禮部左侍郎起用，牧齋殊自喜，因盛服以示王曰，我何似？王睨翁戲曰，似鍾馗耳。蓋以翁黑而髯故也。翁不悦。後適以枚卜罷，遂遣王歸母家，居一樓以終。今其樓尚存。</p>

  <p class="bodytext">寅恪案，崇禎元年戊辰牧齋以禮部侍郎起用，時年四十七。江氏謂其膚黑，自必正確。但未言其肥瘦如何。後牧齋於順治十六年己亥年七十八，賦「後秋興」詩，其第肆首「祇應老似張丞相，捫摸殘骸笑瓠肥」句下自注云：</p>

  <p class="bodytext-fs-only-np">余身素瘦削，今年腰圍忽肥，客有張丞相之謔。</p>

  <p class="bodytext">故知牧齋在七十八歲以前，身素瘦削也。檢史記玖陸張丞相傳（參漢書肆貳張蒼傳。）略云：</p>

  <p class="bodytext-fs-only-np">張丞相蒼者，陽武人也。坐法當斬，解衣伏質，身長大肥白如瓠。時王陵見而怪其美士，乃言沛公，赦勿斬。</p>

  <p class="bodytext">然則牧齋晚年腰圍忽肥，即使與西漢張丞相蒼無異，但其面膚之黑，當仍與北宋王丞相安石之「天生黑於予，澡豆其如予何」無異也。（見沈括夢溪筆談玖人事壹及舊題彭乘撰墨客揮犀拾「王荆公病喘」條，并參魏泰東軒筆録壹貳「吕惠卿嘗語荆公曰，公面有䵟，用園荽洗之當去」條。）夫膚黑之介甫，亦能位至丞相。桂村王氏女學不稽古，不知援引舒王故事，以逢迎牧齋之意，可知其人不及河東君遠矣。牧齋前棄王，而後寵柳，豈無故哉？豈無故哉？</p>

  <p class="bodytext">又白氏文集叁柒「喜老自嘲」略云：</p>

  <p class="bodytext-fs-only-np">面黑頭雪白，自嫌還自憐。行開第八秩，可謂盡天年。（自注：「時俗謂七十已上爲開第八秩。」）</p>

  <p class="bodytext">考樂天年六十八病風，始放家妓。（見同書叁伍「病中詩十五首序」及其第壹貳首「别柳枝」，並同書柒壹「不能忘情吟」。又可參容齋五筆玖「不能忘情吟」條。）樂天元和十五年年四十九已白髮斕斑，（見白氏文集壹壹「郡中春讌，因贈諸客」詩，並可參容齋五筆捌「白蘇詩紀年歲」條。）其「面黑頭白」與牧齋崇禎十三年庚辰年五十九，共河東君互作戲謔之語時，形貌已約略類似。但樂天「喜老自嘲」詩，出自「同時六學士，五相一漁翁」之才子，而非出自「櫻桃樊素口，楊柳小蠻腰」之佳人，則大有差别矣。</p>

  <p class="bodytext">牧齋詩結語云：「苦愛赤闌橋畔柳，探春仍放舊風流」之句，固用温飛卿「宜春苑外最長條。閑裊春風伴舞腰。正是玉人腸斷處，一渠春水赤闌橋」詩之典。（見全唐詩第玖函温庭筠玖「楊柳枝」八首之一。）但實亦指河東君金明池「詠寒柳」詞「春日釀成秋日雨。念疇昔風流，暗傷如許」之語。若無此本事，僅用温詩，則辭意太泛。牧齋作詩，當不如此也。</p>

  <p class="bodytext">河東君次韻答牧齋詩，其中含有「河東君」三字，第貳章已述及。又此首結語乃針對牧齋答其初贈詩「但似王昌消息好，履箱擎了便相從」之句。第壹章亦已言之。其實乃表示心許之意。疑牧齋讀之，益有「樂莫樂兮新相知」之感也。「誰家樂府唱無愁」者，用北史捌齊本紀下幼主紀（參北齊書捌幼主紀。）所云：</p>

  <p class="bodytext-fs-only-np">［後主］益驕縱，盛爲無愁之曲。帝（指後主言。）自彈胡琵琶而唱之。侍和之者以百數。人間謂之無愁天子。</p>

  <p class="bodytext">及李義山詩集中「無愁果有愁曲北齊歌」。（參馮浩玉谿生詩詳注壹此題下引隋書樂志。）「望斷浮雲西北樓」者，用文選貳玖古詩十九首「西北有高樓，上與浮雲齊」句李善注：</p>

  <p class="bodytext-fs-only-np">此篇明高才之人，仕宦未達，知之者稀也。西北乾位，君之位也。</p>

  <p class="bodytext">又六臣注：</p>

  <p class="bodytext-fs-only-np">翰曰，此詩喻君暗，而賢臣之言不用也。西北乾地，君位也。高樓言居高位也。浮雲齊言高也。</p>

  <p class="bodytext">此兩句竟指當時之崇禎皇帝爲亡國之暗主，而牧齋爲高才之賢臣。顧云美謂河東君「饒膽略」，觀此益信。若此詩作於清高宗之世，其罪固不容於死。即在北宋神宗之時，亦難逭貶謫之譴。牧齋見此兩句，自必驚賞，而引爲知己。松圓見之亦應自悔其前此所作「人間歲月私蟠木，天上雷霆宥爨桐」之句，（見列朝詩集丁壹叁上程嘉燧詩「久留湖上，得牧齋歲暮見懷詩，次韻」七律。并參前論縆雲詩節。）辭旨過於選耎，殊有愧於河東君之切直也。「漢珮敢同神女贈，越歌聊感鄂君舟」者，用韓詩漢廣薛君章注及説苑壹壹善説篇之典。此兩事俱世所習知，但河東君取之聯用，以神女指己身，以鄂君指牧齋，一男一女，意旨通貫。又於水濱泛舟情事尤爲適合，其巧妙誠不可及也。「春前柳欲窺青眼，雪裏山應想白頭」者，下句自是用劉夢得「雪裏高山頭白早」之語，（見全唐詩第陸函劉禹錫柒「蘇州白舍人寄新詩，有嘆早白無兒之句，因以贈之」七律。）固不待贅論。至上句則辭語之有關者雖多，然竊疑乃用史邦卿梅溪詞東風第一枝「詠春雪」詞「青未了，柳回白眼」之句。因「青」及「柳眼」兩者俱備，又「詠春雪」可與上句之「雪」字通貫。若此條件皆具之出處，除史詞外，尚未發現更妥適之典故。又王沂孫花外集南浦春水「柳外碧連天」詞，有「蛾眉乍窺清鏡」之語，或者河東君因牧齋贈詩「每臨青鏡憎紅粉」之句，遂亦取碧山樂府柳窺青鏡之意，以針對聚沙居士之詩語耶？寅恪嘗論河東君之作品，應推此詩及金明池「詠寒柳」詞爲明末最佳之詩詞。當日勝流均不敢與抗手，何物錢岱勳或錢青雨竟能爲之乎？造此誣謗者，其妄謬可不必辨。然今日尚有疑河東君之詩詞，非其本人所作者，淺識陋學，亦可憫矣。</p>

  <p class="bodytext">牧齋次日叠前韻再贈河東君之詩，其第壹句「新詩吟罷半凝愁」之「新詩」，即指河東君「誰家樂府唱無愁」一首而言，前已論之矣。「斜日當風似倚樓」者，「倚樓」之出處，不勝枚舉。依前句「半凝愁」之語推之，恐與王少伯「閨怨」七絶一首有關。（見全唐詩第叁函王昌齡肆。）蓋龍標詩中有「不曾愁」，「凝妝上翠樓」及「楊柳色」等辭故也。但此皆古典，頗疑牧齋尚有今典。第叁章論陳臥子崇禎六年「補成夢中新柳詩」，乃爲河東君而作者。後來河東君之易姓爲「柳」，及所作金明池「詠寒柳」詞「念疇昔風流，暗傷如許」之語，當亦與臥子此詩有關。臥子詩中「夕陽殘」及「風流人倚欄」之語，正合牧齋詩此句之旨。所謂「半凝愁」者，殆謂是耶？考臥子此詩載入其所作之陳李唱和集。此集夏允彝序云：</p>

  <p class="bodytext-fs-only-np">癸酉倡和詩者，予同郡人李子陳子之所爲作也。係以年者，重時會也。</p>

  <p class="bodytext">自崇禎六年癸酉至崇禎十三年庚辰冬，已歷七八年之久。臥子之詩，刊布流行，牧齋當已見及。或雖見及，而未曾留意。鄙見河東君爲人放誕風流，絶無諱飾。牧齋亦豁達大度，不計較小節。河東君與臥子之關係，必早有所知聞。臥子此詩，即由河東君持示牧齋，亦非不可能者也。「争得三年才一笑，可憐今日與同舟」者，上句用左傳昭公二十八年所云：</p>

  <p class="bodytext-fs-only-np">昔賈大夫惡，娶妻而美，三年不言不笑。御以如臯，射雉獲之，始笑而言。賈大夫曰，才之不可以已。我不能射，女遂不言不笑夫！</p>

  <p class="bodytext">之典。牧齋自比賈大夫之醜惡而有才，以河東君爲貌美，且儗之爲妻。此詩作成，殆與「烏個頭髮，白個肉」及「白個頭髮，烏個肉」之戲言，時間相距甚近。若牧齋遺事及觚賸二書，均以屬之燕婉之夕，則恐過後矣。又「如臯」之「臯」，與鄭交甫遇神女於漢臯之「臯」同字也。下句即用説苑善説篇鄂君所聞越人歌「今日何日兮，得與王子同舟」之典。由是言之，牧齋詩此二句與河東君詩「漢珮敢同神女贈，越歌聊感鄂君舟」兩句，用典正同。針鋒相對，文情才思，自爲精巧。錢遵王不注一字，固以爲習用之典，無煩徵引。實不知此等妙處，更須標出，庶幾不負作者之苦心也。「輕車漫憶西陵路，斗酒休論溝水頭」者，上句自指河東君在此數年遊西湖事，或更指其所作戊寅草湖上草及金明池詠寒柳詞等，亦即後來牧齋於順治七年庚寅所作「留題湖舫」詩「楊柳風流煙草在」者也。（見有學集叁夏五集並參前論河東君與汪然明尺牘第貳通節。）下句用卓文君白頭吟「今日斗酒會，明旦溝水頭。蹀躞御溝上，溝水東西流」之典。（見樂府詩集肆壹。）指河東君與陳臥子之關係。牧齋意謂今既與臥子脱離，可不必再提往事也。「還勝客兒乘素舸，迢迢明月詠緣流」者，用玉臺新詠拾謝靈運「東陽谿中贈答二首」：「可憐誰家婦，緣流洗素足。明月在雲間，迢迢不可得。」及「可憐誰家郎，緣流乘素舸。但問情若爲，月就雲中墮」之典。與前「可憐今日與同舟」之句相應。蓋謝詩所詠，婦在谿邊洗足，郎在谿中乘舟。非如「今日與同舟」者可比。所以較勝於客兒。且康樂之作，本是一贈一答，尤符合錢柳賦詩詶和之情事也。</p>

  <p class="bodytext">東山詶和集壹牧翁「寒夕文讌，再叠前韻。是日我聞室落成，延河東君居之」（自注：「涂月二日。」寅恪案，初學集此題無「延河東君居之」六字及自注。又據鄭氏近世中西史日表，崇禎十三年庚辰十一月廿四日小寒，十二月九日大寒。故是年十二月二日謂之寒夕也。）云：</p>

  <p class="bodytext-fs-only-np">清樽細雨不知愁。鶴引遥空鳳下樓。紅燭恍如花月夜，緑窗還似木蘭舟。曲中楊柳齊舒眼，詩裏芙蓉亦並頭。（自注：「河東新賦並頭蓮詩。」）今夕梅魂共誰語，任他疏影蘸寒流。（自注：「河東寒柳詞云，約箇梅魂，與伊深憐低語。」）</p>

  <p class="bodytext">偈菴「半野堂夜集惜别，仍次前韻」（寅恪案，列朝詩集此題作「感别半野堂，疊前韻」。）云：</p>

  <p class="bodytext-fs-only-np">何處珠簾擁莫愁。笛牀歌席近書樓。金爐銀燭平原酒，遠浦寒星剡曲舟。望裏青山仍北郭，行時溝水向東頭。老懷不爲生離苦，雙淚無端只自流。</p>

  <p class="bodytext">徐錫胤爾從「半野堂讌集，次牧翁韻，奉贈我聞居士」云：</p>

  <p class="bodytext-fs-only-np">舞燕驚鴻見欲愁。書籤筆格晚妝樓。開顔四座廻銀燭，咳吐千鍾倒玉舟。七字詩成才舉手，一聲曲誤又回頭。佳人那得兼才子，藝苑蓬山第一流。</p>

  <p class="bodytext">寅恪案，牧齋於康熙二年癸卯歲暮作「病榻消寒雜詠」第叁肆首「追憶庚辰冬半野堂文讌舊事」一詩，即記此夕之事者，前已迻録。此崇禎十三年庚辰十二月初二日之夕，半野堂文讌，乃牧齋一生最得意，又最難忘之事。故雖在垂死病榻呻吟之中，猶能記憶，歷歷不爽，可傷也已。此夕之會，頗似戲劇之一幕。其扮演人今日可考知者，一爲河東君，二爲牧齋，三爲松圓，四爲徐爾從，五爲此夕望見坐於後來所建絳雲樓下紅袍烏帽三神之老嫗。（見錢遵王有學集詩注「病榻消寒雜詠」第叁肆首詩注。）此五人之心理，牧齋松圓爾從三人各見於其此夕所賦詩中。河東君此夕是否亦賦詩，今東山詶和集及初學集既未收載，不易考知。其理由或因此夕病酒所致。或别有感觸，與後來不和合歡詩及催妝詞之情事相類似，均俟後論之。此夕之會，雖未見河東君作品，然其心理可於此夕後所賦「春日我聞室作，呈牧翁」一詩中推得。至於此夕曾見三神之老嫗，其心理當非如第壹章所引華笑廎雜筆中黄梨洲「火神」之解釋，應别有人事之原因也。請依次論之。</p>

  <p class="bodytext">關於河東君者，當於下録其所賦「春日我聞室作，呈牧翁」一詩中論釋，兹暫不涉及。牧齋之詩第壹句指此夕文讌時之情景。第貳句用蕭史弄玉事。皆不煩詳論。「紅燭恍如花月夜，緑窗還似木蘭舟」者，下句言河東君於崇禎十三年十二月二日由舟次遷入我聞室。以意揣之，我聞室之結構，必不甚寬敞，殆所謂屋小如舟者耶？上句指此夕情事。牧齋雖與韓敬争狀元失敗，不得「金榜第一名」。但此夕實同於「洞房花燭夜」。作此觀念者，非獨牧齋如此，即河東君本身亦莫不然。後來河東君於康熙三年甲辰六月二十八日垂絶時，作遺囑與其女云：「我來汝家二十五年，從不曾受人之氣。」（見河東君殉家難事實柳夫人遺囑。）自康熙三年逆數至崇禎十三年庚辰，適爲二十五年。若自崇禎十四年辛巳六月七日茸城舟中結褵時起，下數至康熙三年甲辰六月二十八日，則僅二十四年。可知河東君之意，實認此夕爲同牢合卺之期。然則牧齋此句殊有旨矣。「曲中楊柳齊舒眼，詩裏芙蓉亦並頭」者，上句自用折楊柳歌曲之典。（見樂府詩集貳貳。）但亦指河東君金明池詠寒柳詞及「春前柳欲窺青眼」之句。意謂此夕可不必如前此之「窺眼」也。下句牧齋自注所指河東君新賦之並頭蓮詩，今未得見。考陳忠裕全集壹玖湘真閣稿「予讀書池上，屢有並蒂芙蓉，戲題一絶」云：</p>

  <p class="bodytext-fs-only-np">宛轉橋頭並蒂花。秋波不到莫愁家。浣紗人去紅妝盡，惟有鴛鴦在若耶。</p>

  <p class="bodytext">此詩前第貳題爲「寒食雨」，第叁題爲「上元」四首，第肆題爲「歲暮懷舒章」八首，其第捌首臥子自注云：「去歲冬盡，予在郯城。」此「去歲冬盡」，乃指崇禎九年北行會試之役。故此題之「歲暮」，即崇禎十年歲暮。由是言之，此戲題並蒂芙蓉一首之作成，實在崇禎十一年初秋，可以推定無疑也。檢臥子自撰年譜上崇禎十一年戊寅條云：「是夏讀書南園。」及李舒章會業序略云：「今春（寅恪案，此指崇禎八年春。）闇公臥子讀書南園。樂其修竹長林，荒池廢榭。」（見陳忠裕全集臥子自撰年譜崇禎八年條附録所引。）又檢臥子年譜崇禎八年乙亥及九年丙子，俱有「春讀書南園」之記載。皆未明著其離去南園之季節。細繹臥子詩題，其「屢有」之「屢」，自是兼指在崇禎十一年夏秋以前數次而言。第叁章已詳論臥子與河東君於崇禎八年春間，同居徐氏南樓并遊宴陸氏南園之事。河東君雖於是年首夏離去南樓南園之際，只可見荷葉，而不能見蓮花。但三年之後，臥子復於南園見此荒池中並蒂蓮，感物懷人，追憶前事，遂有是作，殊不足怪矣。然則河東君所賦並蒂芙蓉詩，當是和臥子之作者。今檢河東君遺存之作品，如戊寅草，其中未見此詩。考此草所載河東君之詩，至崇禎十一年秋間爲止。故疑此詩乃河東君崇禎十一年秋間以後，十三年冬間以前所作。即使此詩作於最早限度之崇禎十一年冬間，牧齋固亦得謂之爲「新」。前第叁章論宋讓木秋塘曲序中「坐有校書，新從故相家，流落人間」，所謂「新」字之界説，讀者可取參閲。蓋當時文人作品，相隔三年之久，本可用「新」字以概括之也。所可笑者，陳楊二人賦詩，各以並頭蓮自比。不意歷時未久，河東君之頭，猶是「烏個頭髮」，而牧齋之頭，則已「雪裏高山」。實與臥子「還家江總」之頭，區以别矣。牧齋頭顱如許，竟爾冒充，亦可憐哉！「今夕梅魂共誰語，任他疏影蘸寒流」者，牧齋自注既引河東君金明池詠寒柳詞，是以「梅魂」自任，故疏影亦指己身，辭旨明顯，固不待論。惟「蘸」字之出處頗多，未知牧齋何所抉擇。鄙意恐是暗用西廂記「酬簡」之語。果爾，殊不免近褻。至若「寒流」一辭，「流」乃與「寒柳」題中之「柳」音近而巧合，即此一端，亦可窺見牧齋文心之妙矣。昔張敞云：「閨閣之内，夫婦之私，有過於畫眉者。」（見漢書柒陸張敞傳。）由是言之，自不必拘執迂腐之見，訶詆牧齋。但子高坐此「終不得大位」，（並見漢書張敞傳。）牧齋亦以夙有「浪子燕青」之目，常守閨閣之内，而卒不得一入内閣之中。吾人今日讀明清舊史，不禁爲之失笑也。</p>

  <p class="bodytext">錢曾注牧齋有美詩，忽破例引河東君金明池詠寒柳詞，已覺可怪。又載何雲疏影詞一闋，如此支蔓，更爲可疑。推原其故，遵王所以違反其注詩之通則者，殆皆出於陸敕先之意，遵王不得已而從之，實非其本旨也。兹以士龍之詞與牧齋此詩有關，因附録之，並略考何氏事蹟，稍爲論證，以資談助。</p>

  <p class="bodytext">錢曾初學集詩注壹捌有美詩「疏影新詞麗」句注云：</p>

  <p class="bodytext-fs-only-np">陸敕先曰，何士龍有調寄疎影「詠梅。上牧翁」云：「香魂誰比。總有他清澈，没他風味。無限玲瓏，天然葱倩，誰知仍是憔悴。便霜華幾日，連宵雨，又别有一般佳麗。除那人殊妙，將影兒現，把氣兒吹。　　須憶半溪朧月，漸恨入重簾，香清玉臂。冥濛空翠，如語烟霧裏，更有何人起。惜他止是人無寐。算今夕共誰相對。有調羹，居士風流，道書數卷而已。」</p>

  <p class="bodytext">此詞實爲河東君而作，詩當指此也。</p>

  <p class="bodytext">寅恪案，牧齋賦有美詩引士龍此詞，以贊揚河東君。於此可知錢何兩人關係之密切，并足見牧齋門下士中，士龍與孫子長（孫氏事蹟及與牧齋之關係，可參有學集壹玖孫子長詩序，同書貳叁孫子長徵君六十壽序及牧齋尺牘中與孫子長札第貳通并王漁洋思舊集叁「孫永祚」條等。）與顧云美等同屬左袒河東君一派，而與錢遵王輩居於反對地位者也。兹不暇考士龍本末，唯就此點論證之。</p>

  <p class="bodytext">牧齋所撰吾炙集「東海何雲士龍」條云：</p>

  <p class="bodytext-fs-only-np">士龍嶺表歸來，相見已隔生矣。婦（寅恪案，此「婦」字指河東君。）見余喜，賀曰，公門下今日纔得此一人。余曰，如得習鑿齒，才半人耳。婦問何故？余笑曰，彼半人即我身是也。</p>

  <p class="bodytext">初學集伍伍何仲容墓誌銘略云：</p>

  <p class="bodytext-fs-only-np">仲容諱德潤，爲嘗熟甲族。父諱錞。［仲容］娶秦氏，生子五人，述禹述稷述契述臯雲。雲吾徒也。</p>

  <p class="bodytext">同治修蘇州府志壹佰常熟縣何雲傳略云：</p>

  <p class="bodytext-fs-only-np">何雲字士龍。祖錞字言山。（寅恪案，光緒修常昭合志稿叁叁何錞傳云：「何錞字子端。」與此異。下文又云：「子雲，字士龍。」略去德潤一代，與牧齋所作何仲容墓誌銘不合。殊誤。）雲能古文詞，尤熟唐史。凡唐人詩有關時事者，歷歷指出如目覩。錢謙益延致家塾。崇禎丁丑謙益被訐下獄，雲慷慨誓死，草索相從。後從瞿式耜至閩粤。流離十五年，復歸故園。</p>

  <p class="bodytext">初學集壹壹桑林詩集序云：</p>

  <p class="bodytext-fs-only-np">丁丑春盡赴急徵。稼軒竝列刊章。士龍相從草索。渡淮而北，赤地千里。身雖罪人，不忘吁嗟閔雨之思，遂名其詩曰桑林集。</p>

  <p class="bodytext">同書同卷「一歎示士龍」云：</p>

  <p class="bodytext-fs-only-np">一歎依然竟隕霜。烏頭馬角事茫茫。及門弟子同關索，薄海僧徒共炷香。百口累人藏複壁，千金爲客掩壺漿。昭陵許哭無多淚，（自注：「唐制有寃者，許哭昭陵。」）要倩馮班慟一場。（自注：「里中小馮生善哭。」寅恪案，小馮生之兄舒，亦與牧齋關係密切。可參虞山妖亂志。觀牧齋此詩，知馮氏兄弟及士龍，皆牧齋患難交也。又可參馮班鈍吟雜録壹「家戒」上所云：「何雲有文，錢牧翁重之。」之語。）</p>

  <p class="bodytext">同書壹貳霖雨詩集「送何士龍南歸兼簡盧紫房一百十韻」略云：</p>

  <p class="bodytext-fs-only-np">伊余退廢士，杜門事耕桑。十年守環堵，一朝瑣鋃鐺。天威赫震電，門户破蒼黄。詔紙疾若飛，官吏仆欲僵。有母殯四載，西風吹畫荒。有兒生九齡，讀書未盈箱。賓客鳥獸散，親族憂以痒。或有彊近者，懼累遺禍殃。目笑復手笑，堅坐看戲場。或有狰獰者，黠鼠而貪狼。毁室謀取子，壞垣隳我杗。揶揄反皮面，謡諑騰誹謗。唯有負傭流，弛擔語<span alt="400C">䀌</span>傷。唯有龐眉叟，戟手呼彼蒼。市人爲罷市，僧院各炷香。我心鄙兒女，刺刺問束裝。暮持襆被出，詰朝抵金閶。門生與朋舊，<span alt="27492">𧒒</span>涌來四方。執手語切切，流襟淚浪浪。惜我傔從弱，念我道路長。或云權倖門，刺客如飛蝗。穴頸不見血，探頭入奚囊。或云盤飱内，鴆堇寘稻粱。匕箸一不慎，墳裂屠肺腸。誰與警昏夜，誰與衛露霜。誰與扶跋疐，誰與分劻勷。何生奮袖起，雲也行所當。闔門置新婦，問寢辭高堂。典衣買書劍，首路何慨慷。何生夜草疏，奮欲排帝閶。黯淡蚊撲紙，傾欹蚓成行。殘燈焰明滅，房心吐寒芒。祖宗牖惚恍，天心鑒明明。眉山摘牙牌，分宜放鈐岡。執彼三屍蟲，打殺銅駝傍。孤臣獲更生，朝市喜相慶。孟冬家書來，念母心不遑。有憂食三歎，矧乃惰與翔。星言卷衣被，别我歸故鄉。我欲縶子駒，顧視心倀倀。子行急師難，子歸慰母望。丹青或可渝，此義永不爽。</p>

  <p class="bodytext">寅恪案，牧齋爲張漢儒所訐，被逮北行，下刑部獄，踰年始得釋歸。其本末備見史乘及他載記，以非本文範圍主旨所在，故不詳述。惟節録牧齋自述之詩，亦足知當日被逮時之情况，並門生故舊關係之一斑也。所最可注意者，不在士龍之維護牧齋，而在河東君之賞譽士龍。吾炙集中錢柳問答之言，即是其證。晉書捌貳習鑿齒傳（參高僧傳伍釋道安傳。）云：</p>

  <p class="bodytext-fs-only-np">後以脚疾，遂廢於里巷。及襄陽陷於苻堅，堅素聞其名，與道安俱輿而致焉。既見，與語，大悦之。賜遺甚厚。又以其蹇疾，與諸鎮書：「昔晉氏平吴，利在二陸。今破漢南，獲士裁一人有半耳。」俄以疾歸襄陽。尋而襄鄧反正，朝廷欲徵鑿齒，使典國史。會卒，不果。</p>

  <p class="bodytext">然則牧齋之意，謂清兵取江南，己身降附，北遷授職，俄引疾歸籍，稍蒙禮遇。（清史列傳柒玖貳臣傳錢謙益傳云：「［順治三年］六月以疾乞假。得旨，馳驛回籍。令巡撫按視其疾痊具奏。」）可比彦威在前秦陷沒襄陽後，爲苻堅所輿致。俄以疾返里，尋而襄鄧反正，晉廷欲使之典國史。蓋牧齋猶希望明室復興，己身可長史局也。寓意甚微妙。河東君平日於晉書殊爲精熟，觀其作品，例證頗多。此點牧齋固亦宿知，所以舉習氏爲説者，乃料定河東君必能達其微旨。儻是與常人而作此語，豈非對牛彈琴耶？</p>

  <p class="bodytext">蕭伯玉士瑋題牧齋初學集，顧云美作河東君傳，俱以李易安趙德甫比錢柳。今讀吾炙集此條所記，益證蕭顧之言非虚譽矣。蘇州府志何雲傳云：「錢謙益延致家塾。」士龍何時在牧齋家授讀，未能考知。以意揣之，當在黄陶菴之前。牧齋送士龍南歸詩，自述其崇禎十年丁丑春被逮時事云：「有兒生九齡，讀書未盈箱。」蓋孫愛生於崇禎二年己巳九月。（見初學集玖崇禎詩集伍「反東坡洗兒詩己巳九月九日」詩。）至崇禎十年春間，適爲九歲。士龍之在錢氏家塾，或即此時，亦未可知。虞山妖亂志中云：</p>

  <p class="bodytext-fs-only-np">有朱鑣者，老儒也。教授於尚書家塾。</p>

  <p class="bodytext">漢儒訐牧齋所言江南六大害中第陸欵「士習之害」，亦載朱鑣之名，與馮舒並列。竊疑朱氏之在牧齋家塾，或更先於士龍。豈孫愛之發蒙師耶？俟考。</p>

  <p class="bodytext">又有可注意者，即牧齋門下士中，凡最與瞿稼軒有關者，俱爲同情河東君之人。第叁章論河東君傳作者顧苓本末時，已略述云美與稼軒之關係。今觀士龍之作疎影詞及吾炙集所載河東君之語，皆可證明此點。由此推之，稼軒在牧齋門下，亦與何顧兩氏同屬「柳派」，而與錢遵王之爲「陳派」，即牧齋夫人陳氏之派者，迥不相同也。俟下文論絳雲樓事時再及之。兹不多贅。</p>

  <p class="bodytext">松圓詩第叁句用史記柒玖范雎傳。第肆句用晉書捌拾王羲之傳附徽之傳及玖肆戴逵傳並世説新語任誕類「王子猷居山陰」條。第伍句用李太白「送友人」五律。（見全唐詩第叁函李白壹柒。）第陸句用樂府詩集肆壹卓文君白頭吟。皆習見之典，不待詳引。所可注意者，即第柒第捌兩句，「老懷不爲生離苦，雙淚無端只自流」之語。半野堂此夕之讌，有兩作用。一爲送别將去之孟陽。一爲歡迎新到之河東君。牧齋此時與孟陽之關係，爲「悲莫悲兮生别離」。與河東君之關係，爲「樂莫樂兮新相知」。斯固孟陽所深切體會者，但明言不爲己身生離之苦，則老淚雙流，自必因他人新知之樂所致，可以決定無疑。又此詩第壹第貳兩句，乃問答之詞。第壹句「珠簾」，用李太白「怨詞」，「美人捲珠簾」之典。（見全唐詩第叁函李白貳肆。）蓋河東君夙有「美人」之稱也。（見第貳章所論。）「莫愁」用玉谿生「馬嵬」二首之二「不及盧家有莫愁」之典。（見李義山詩集上。）河東君與莫愁身分適合，固不待言。此句之意，謂河東君今屬於誰家乎？第貳句乃答辭，意謂河東君今在半野堂之我聞室，其地「彈絲吹竹」，接近藏書之樓，即以錢家爲盧家也。牧齋雖藏書甚富，但此時尚未建絳雲樓，故此樓自不能指絳雲樓。依江南氣候潮濕多雨之通例推之，書籍之藏儲，宜在樓閣。頗疑牧齋此時家中之榮木樓，不僅爲陶菴授讀孫愛之處，亦是牧齋藏書之所。若果推測不誤，則崇禎十三年庚辰十二月二日文酒之讌，笙歌笑語，通夕不休。陶菴或因此諠譁擾其眠睡，心情既煩惱厭惡，復拘守禮法，不便出樓參與盛會。其不願和詩，勢所必然也。苦哉！苦哉！故綜合第壹第貳兩句之旨意言之，實與第柒第捌兩句相關，蓋義山「不及盧家有莫愁」句，「有」字之義，當作「保有」及「享有」解。今此「莫愁」已是「年年河水向東流」，爲牧齋所有矣。安得不「雙淚無端只自流」乎？</p>

  <p class="bodytext">復次，有學集叁夏五集「西湖雜感」二十首之八云：</p>

  <p class="bodytext-fs-only-np">西泠雲樹六橋東。月姊曾聞下碧空。楊柳長條人綽約，桃花得氣句玲瓏。（自注：「桃花得氣美人中，西泠佳句，爲孟陽所吟賞。」）筆牀研匣芳華裏，翠袖香車麗日中。今日一燈方丈室，（寅恪案，「一燈」二字，錢曾注本同。）散花長侍浄名翁。</p>

  <p class="bodytext">寅恪案，此詩爲牧齋於順治七年庚寅在杭州追憶河東君西湖舊遊而作者。末句「一燈」二字，今據牧齋手寫稿本，知原作「一來」。（見有正書局影印江左三大家詩畫合璧。）「一燈」自極可通，改「一來」爲「一燈」，是否出於牧齋本身，抑或後人所爲，俱不得知。但「一來」實用佛典，此詩第柒第捌兩句皆用維摩詰經事。故「一來」二字，殊爲適合。河東君行踪飄忽，往往「一來」即去，而更「不還」。其於臥子孟陽皆莫不然。松圓之作「縆雲」詩，欲其「縆定不行」。牧齋此詩結語頗表得意，或者後來又覺詞過明顯，遂自改易耶？牧齋作此詩時，松圓卒已八年，「散花」之天女依舊「長侍浄名」，斯殆亦松圓地下所不及料者歟？</p>

  <p class="bodytext">又前論有學集「吴巽之持孟陽畫扇索題」詩節，引耦耕堂存稿文下「題歸舟漫興册」有「庚辰臘月望，海虞半野堂訂遊黄山」之語，可知孟陽至早亦於崇禎十三年十二月十五日始離去牧齋家。夫半野堂送别之宴，在十二月二日，距離孟陽行期，有十餘日之久，時間未免太長。然則此讌明是專爲歡迎河東君入居我聞室而設者，所謂送别孟陽，不過「順水人情」耳。且此夕之讌，實同於合卺花燭之筵席，牧齋蓋藉以暗示孟陽，若謂自此夕以後，河東君專屬我有，松圓詩老亦可以行矣。孟陽自必心知其意，所以有「何處珠簾擁莫愁。笛牀歌席近書樓」及「老懷不爲生離苦，老淚無端只自流」等句也。傷哉！</p>

  <p class="bodytext">徐爾從爲此夕酒座局外中立之人，其本末未能詳考。兹僅就所見甚少之材料推論之，亦可知徐氏在牧齋門下，究屬何派，即「柳派」，抑或「陳派」也。</p>

  <p class="bodytext">初學集伍陸「陝西按察使徐公墓誌銘」（參光緒修常昭合志稿貳伍徐待聘傳。）略云：</p>

  <p class="bodytext-fs-only-np">公諱待聘，廷珍字也。晚年與余游最密。有子四人，錫祚錫胤錫雲錫全。錫祚錫胤皆與余交好。</p>

  <p class="bodytext">馮默菴虞山妖亂志中述錢裔肅召歸其祖岱之出妾連璧事，有關涉爾從一節。其文略云：</p>

  <p class="bodytext-fs-only-np">又有徐錫胤者，素亦客於尚書門。恨錢斗獨擅裔肅，己不得交關。遂出揭攻裔肅。</p>

  <p class="bodytext">有學集叁壹「族孫嗣美合葬墓誌銘」略云：</p>

  <p class="bodytext-fs-only-np">嗣美名裔肅。妻蔣氏。子四人，長召次名，次即曾，次魯。</p>

  <p class="bodytext">王應奎柳南隨筆貳云：</p>

  <p class="bodytext-fs-only-np">徐錫允字爾從。廉憲待聘之子。文虹其自號也。家畜優童，親自按樂句指授。演劇之妙，遂冠一邑。詩人程孟陽爲作徐君按曲歌，所謂「九齡十齡解音律。本事家門俱第一」蓋紀實也。（寅恪案，此兩句見耦耕堂存稿詩中「贈徐君按曲圖歌」，又可參同書上「和牧齋觀劇」四首及同書中「戲和徐爾從遣散歌兒二首同牧齋次韻」并初學集拾崇禎詩集陸「［崇禎五年］仲夏觀劇歡讌浹月，戲題長句，呈同席許宫允諸公」及同書壹陸丙舍詩集「次韻徐二爾從散遣歌兒之作」二首。）時同邑瞿稼軒先生以給諫家居，爲園於東臯，水石臺榭之勝，亦擅絶一時。邑人有「徐家戲子，瞿家園」之語，目爲虞山二絶云。</p>

  <p class="bodytext">寅恪案，何士龍有疏影詞，當即後來追和牧齋此夜之詩「今夕梅魂」句之意者。爾從此夕之讌，既身在座中，復次牧翁韻贈河東君，則其立場觀點，與何顧相同，其屬於「柳派」，不待多論。又據默菴之言，知爾從曾揭攻錢裔肅。錢曾爲裔肅之子，則爾從爲嗣美遵王父子之仇人怨家，其與「陳派」之遵王相敵對，乃自然之理也。夫牧齋朋好甚多，何以此夕與讌作詩，除孟陽外，僅見爾從一人？頗疑當日事出倉卒，不易邀集多友。爾從與孟陽交誼甚篤摯，又精通音律。此夕文讌河東君應有彈絲吹竹，度曲按歌之舉。錢程特招之與會，亦情勢所當然也。至黄陶菴此時適館於牧齋家，轉不與是夕之讌及不見其有關之詩者，實由陶菴本人對於此事所持之見解所致。蓋崇禎十三年庚辰十二月二日陶菴正居牧齋常熟城内宅中之榮木樓，授孫愛讀。依昔日家塾慣例，年終固須放館歸家，但多在除夕以前不久之時，始能離館。嘉定常熟道途甚近，陶菴爲人嚴肅，恐不於臘月之初，即已還家度歲。然則陶菴此夕當仍在牧齋家。孟陽既同寓一處，牧齋設讌聲稱爲孟陽餞别，程黄舊交，豈有不被邀請陪座之理。據今日所見資料，似陶菴並未與此離筵者，豈牧齋習知陶菴平日性格迥異於爾從，河東君之放誕風流，此夕之讌，更必有所表見。錢之不邀黄，非僅畏憚其方正，實亦便利主客兩方，不得已之決策。牧齋當日之苦心，亦可窺見矣。</p>

  <p class="bodytext">爾從詩第壹句「舞燕驚鴻見欲愁」，謂河東君此夕放誕風流之活潑舉動，殊有逾越當日閨閣常軌者。第肆句「咳吐千鍾倒玉舟」謂河東君於此夕座上之豪飲。故此兩句，極有寫實價值。第柒第捌兩句「佳人那得兼才子，藝苑蓬山第一流」，河東君真足當之無愧，未可目爲尋常詶應諛讚之言。綜觀爾從之作，雖不甚工，然頗切合。牧齋之選録此詩，或職是之故歟？</p>

  <p class="bodytext">此夕見神見鬼之老嫗，乃黄陶菴以外，局外而又局外之人。以情理推測，必非奔走執役於此夕之讌會者。其人立於設筵之堂外，遥遥望見主翁賓客之形影，雖未必得聞河東君熏鑪之香氣，然老主人朱門酒肉之臭味，亦可令之作嘔也。據有學集肆陸「題李肇國史補」云：</p>

  <p class="bodytext-fs-only-np">絳雲一炬之後，老媪于頽垣之中，拾殘書數帖，此本亦其一也。</p>

  <p class="bodytext">則此拾得絳雲樓半野堂焚毁後殘書之老媪，疑即與窺探半野堂文讌之老嫗同是一人。蓋此老婦所居之處，當在半野堂絳雲樓之近旁，故可被人利用偵察半野堂之情况。後來堂樓俱毁於火，遂亦時時週行巡視，撥寒灰，尋斷簡於其地歟？至此老嫗之立場觀點，則非可視爲中立者，因此人既號爲老嫗，當是牧齋夫人陳氏，或寵妾王氏之舊人，其在堂外窺看，殆由受命而來偵探，故其所言，必出於當日「陳派」之嗾使。寅恪所以有此推測者，因牧齋遺事趙水部雜志四則之四謂牧齋孫桂哥生之夕，夢見陳夫人所供養之赤脚尼解空至其家。（詳見第伍章所引。）據此可知陳夫人平日與妖尼來往，殊違背其姑顧氏之家教矣。（見初學集柒肆「請誥命事略」。）然則此嫗所謂紅袍烏帽之三神，殆指錢氏之祖先而言。初學集柒肆「亡兒壽耇壙志」略云：</p>

  <p class="bodytext-fs-only-np">其母微也，余妻與王氏更母之。丙寅之三月緹騎四出，警報日數至。家人環守號泣，兒忽告余曰，爹勿恐，爹勿恐。明年即朝皇帝矣。遂爲執笏叩頭呼萬歲狀。又曰，爹所朝非今皇帝，乃新皇帝也。新皇帝好，新皇帝大好。言之再四。余愕問何以知之？兒曰，影堂中諸公公冠服列坐樓下，教我爲爹言如是。僮應索綯坐檻上，我叱起之。詢之僮應，果然。嗚呼，異哉！是年七八月稍解嚴。明年兒死。凡四月，而先帝登遐。新天子神聖，逆奄殛死，慨然下明詔，卹録死廢諸臣。兒之云若執左券，而兒不得見也。嗚呼！兒之言其有神者告之，如古所謂熒惑散爲童謡者耶？其真吾祖吾父馮而儀之，而錫以兆語耶？兒能見亡人，又與謦欬相接，豈其死徵耶？兒死於天啓丁卯五月十六日，其葬也，以新天子改元崇禎之三月清明日，在夏臯祖塋之旁，其父謙益爲書石，而納諸壙。</p>

  <p class="bodytext">寅恪案，牧齋作志，本借小兒妄語，以抒其悲感。文情並茂，自是能手。今詳繹志文，牧齋實不免迷信之誚。此點可參初學集拾崇禎詩集陸「仙壇唱和詩十首」，同書肆叁「泐法師靈異記」，（寅恪案，此事亦涉及金聖嘆，頗饒興趣。可參王應奎柳南隨筆叁「金人瑞」條。）同書捌陸「石刻楞嚴經緣起」及有學集貳柒「河南府孟津縣關聖帝君廟靈感記」等。關於是時江南士大夫名流迷信之風氣，限於本文範圍，不欲多論。但當日錢氏一家見神見鬼之空氣，亦可推見也。</p>

  <p class="bodytext">據明史陸柒輿服志文武官冠服條云：</p>

  <p class="bodytext-fs-only-np">一品至四品緋袍。</p>

  <p class="bodytext">故著紅袍之三神，當指牧齋之曾祖，祖及父。但檢初學集柒肆譜牒壹，牧齋於崇禎元年九月爲祖父順時父世揚請誥命，撰二人事略，而不及其曾祖體仁。蓋是時牧齋任職二品之禮部侍郎，依例止可封贈二代也。（見明史柒貳職官志。）又檢初學集柒伍代其父所作「故叔父山東按察司副使春池府君行狀」（原注：「代先大夫。」）云：</p>

  <p class="bodytext-fs-only-np">府君之先曰我王父，贈奉政大夫刑部河南清吏司郎中府君諱體仁。</p>

  <p class="bodytext">則知牧齋之曾祖體仁止贈五品官，（亦見明史柒貳職官志。）依例著藍袍而非緋袍。（亦見明史陸柒輿服志文武官冠服條。）是三神之中，應爲二紅袍一藍袍。老嫗所言，不合事實，頗有可疑。鄙意舊時出身履歷，例書曾祖，祖及父三代名字資格。今日世俗習慣猶以「祖宗三代」爲言。錢氏家中造謡之老嫗，不同於治史考據之專家，牽混概括，目牧齋三代祖宗皆著紅袍，自是極可能之事。論者不必於此過泥，而以爲與明代之朝章國典不合。由是言之，錢氏祀奉祖宗之建築物内所懸之喜神，（見錢大昕竹汀先生日記鈔壹「讀宋伯仁梅花喜神譜」條及阮元四庫未收書目提要壹「梅花喜神譜」條。）亦俱紅袍烏帽衣冠之狀。此可與壽耇「影堂中諸公公冠服列坐樓下，教我爲爹言如是」之語，互相印證也。又劉本沛虞書云：</p>

  <p class="bodytext-fs-only-np">顧太僕書屋甚華美。内有三層樓一座，是太僕赴粤時所建，未經人住。居民每夜見有五神人，金幞紅袍，巍峨其上。犯者禍立至。丁卯予僦居五年，讀書其上，絶無影響。</p>

  <p class="bodytext">寅恪案，劉氏書自識略謂：「弘光乙酉七月十三日清兵南下。茅檐悶坐，無以自遣，偶追聞見，漫筆之書。八月二十四日逋髯劉某識。」可知劉氏僦居顧太僕書屋之丁卯年，乃指天啓七年丁卯而言。下距崇禎十三年庚辰河東君過訪半野堂之歲，僅十三年。時代甚近，顧宅怪異之事復在虞山發生。然則劉氏所記與牧齋家老嫗所言，可謂時同地同。據此更可以推見明末常熟社會迷信狀况之一斑矣。當時牧齋家中「反柳派」欲利用牧齋前此迷信之心理散播謡言，假託祖宗顯靈，以警戒牧齋不可納此禍水，免致敗家。依情勢言，此主謀者，當即牧齋夫人陳氏及寵妾王氏。此二人之地位，最與河東君不能相容，且又爲撫養壽耇之人，更宜出此詭計。其所以不促使最近於崇禎十三年冬至祭祀祖宗之孫愛作第貳壽耇，以見神見鬼之言，面告牧齋者，其故當因此時孫愛年已十二歲，非如壽耇之幼稚，易於指揮，且其生母朱氏與王氏復有利害之衝突，不立於同一之戰線也。牧齋前此受壽耇預言之影響，此時又聞老嫗之傳説，遂不加訶責禁止，然亦未能解其所言之用意，因姑妄聽之，存而不究。至其垂死之年，作詩追記半野堂文讌之事，有「看場神鬼坐人頭」之句，藉以詆詈其政敵。「神」指温體仁周延儒等顯要。「鬼」指陳汝謙張漢儒諸浪人。此類神鬼皆常坐於人之頭上者也。假使牧齋心中聯係老嫗壽耇兩人所言，則必不用此類辭句。否則豈非呵駡自身之祖宗耶？牧齋一生思想靈活，此點爲「陳派」所深知。其促使老嫗傳播妄言，蓋預料牧齋必能追憶壽耇之語，認爲「諸公公」顯靈欲令立即斥去「城南之柳」（此借用谷子敬吕洞賓三度城南柳雜劇之名，以劇中柳樹精爲楊氏子，而河東君初訪半野堂時，亦作男子裝故也。）實爲家門之福，但牧齋此時因沈溺於新相知之樂，如醉如癡，遂一反其平日心理常態，竟不能將此兩事，前後聯合爲一觀念，斯爲「陳派」失敗之主因也。黄梨洲乃同情於河東君者，由於未悉此中原委，轉謂是後來焚燒絳雲樓之火神。殊不知火神固可具紅袍烏帽之形狀，但何必現此三位一體之作用耶？錢黄二人通才博學，爲世宗仰，竟皆受紿於妬婦老嫗。迄今思之，甚爲可笑。然則當河東君初訪半野堂之時，牧齋家中黨派競争激烈，鈎心鬬角，無所不用其極。内容實况，今雖不能詳知，即據紅袍烏帽三神之傳説，亦可推見一斑。故不避煩瑣之嫌，特辨述之如此。</p>

  <p class="bodytext">東山詶和集壹牧翁「迎春日偕河東君泛舟東郊作」（寅恪案，迎春日之問題，可參前論牧齋「冬至日感述示孫愛」詩節。）云：</p>

  <p class="bodytext-fs-only-np">罨畫山城畫舫開。春人春日探春來。簾前宿暈猶眠柳，鏡裏新妝欲笑梅。花信早隨簪髩發，歲華徐逐蕩舟回。緑尊紅燭殘年事，傳語東風莫漫催。</p>

  <p class="bodytext">河東「次韻」云：</p>

  <p class="bodytext-fs-only-np">珠簾從此不須開。又是蘭閨夢景來。畫舫欲移先傍柳，遊衫纔拂已驚梅。東郊金彈行相逐，南陌瓊輈度幾回。最是新詩如玉琯，春風舞袖一時催。（寅恪案，此首初學集未載。）</p>

  <p class="bodytext">河東「春日我聞室作，呈牧翁」（寅恪案，鄭氏近世中西史日表，崇禎十三年庚辰正月十三日立春，十二月廿四日又立春。河東君詩題之「春日」，乃指自十二月立春至除夕間之節候也。）云：</p>

  <p class="bodytext-fs-only-np">裁紅暈碧淚漫漫。南國春來正薄寒。此去柳花如夢裏，向來煙月是愁端。畫堂消息何人曉，翠帳容顔獨自看。珍重君家蘭桂室，東風取次一憑闌。</p>

  <p class="bodytext">牧翁「河東春日詩有夢裏愁端之句，憐其作憔悴之語，聊廣其意。」云：</p>

  <p class="bodytext-fs-only-np">芳顔淑景思漫漫。南國何人更倚闌。已借鉛華催曙色，更裁紅碧助春盤。早梅半面留殘臘，新柳全身耐曉寒。從此風光長九十，莫將花月等閒看。</p>

  <p class="bodytext">寅恪案，錢柳二人同在一處時，詶和往復，一日之間，一人所作，往往不止一首。如上録四詩，皆屬於迎春日者。但初學集未載河東君次韻牧齋此日同遊東郊之作。又東山詶和集壹牧齋「新正日偕河東君過拂水山莊，梅花半開，春條乍放，喜而有作」後附河東君次韻詩，初學集亦未載。二人不在一處時，詩筒來往，互相詶和，亦有僅載一方之作品者，如東山詶和集貳牧齋「西溪永興寺看緑萼梅有懷」及「二月十二春分日横山晚歸作」，初學集皆未載河東君和作。或疑初學集爲牧齋一人專集，與東山詶和集之爲諸人詶和詩之選集，兩者性質不同，主賓輕重互異，因有著録多少之分别。是説雖亦近理，然鄙意恐不止此。蓋河東君爲人負氣好勝，其與當時名士拈題鬬韻，往往超越諸人之上。杜少陵「語不驚人死不休」，（見杜工部集壹壹「江上值水如海勢，聊短述」七律。）正同此義。今觀初學集中所存與牧齋唱和之作，頗多别有意境，非復牧齋所能企及。至其未載者，則屬不能與牧齋競勝之作品。由是而言，初學集之未全載河東君諸詩，實出河東君本人有所去取之故。斯固負氣好勝，而又聰明絶世之人，如河東君者，所應有之舉措也。兹因比較東山詶和集與初學集兩本繁簡異同，略附鄙見如此，以俟通人之教正。</p>

  <p class="bodytext">牧齋迎春日泛舟一首，既切合景物情事，更才藻豔發，洵爲佳作。河東君和章，雖亦不惡，然較牧翁原作，終有遜色。宜其删去，不存於初學集，以免相形見絀也。牧齋詩第叁第肆句，實寫河東君前夕豪飲，次晨早妝之態。形容巧妙，如見其人。至若孟陽縆雲詩第肆首，亦描寫河東君早妝之作。雖與牧齋此兩句之意旨相同，但錢詩造語精鍊，非程詩所可及。不過松圓欲遠追周昉，畫出河東君此際情態，則其所畫，或更較牧齋之詩能傳神，亦未可知也。</p>

  <p class="bodytext">河東君「春日我聞室作，呈牧翁」一詩，前於第壹章第叁章及本章已多述及。今更申論之。其關涉古典者，不必徵釋，惟就今典言之。河東君此詩與臥子「夢中新柳」詩，同用一韻，殊非偶然。蓋因當日我聞室之新境，遂憶昔時鴛鴦樓之舊情，感懷身世，所以有「淚漫漫」之語。讀此詩者，能通此旨，則以下諸句皆可迎刃而解矣。「此去柳花如夢裏」指陳臥子滿庭芳詞「無過是，怨花傷柳，一樣怕黄昏」之語而言，即謂與軼符之關係。「向來烟月是愁端」指宋讓木秋塘曲「十二銀屏坐玉人，常將煙月號平津」之句而言，即謂與周文岸之關係。「向來」既如是，「此去」從可知。所言之事，所懷之感，乃牧齋所深知者，故云：「河東春日詩有夢裏愁端之句，憐其作憔悴之語。」遂不得不和韻賦詩，「聊廣其意」。否則此二句自表面觀之，亦未見其語之甚憔悴而可憐也。「畫堂消息何人曉」，指牧齋初次答其過訪半野堂詩「但似王昌消息好」之句及永遇樂詞「白玉堂前，鴛鴦六六，誰與王昌説」之語。然其下接以「翠帳容顔獨自看」之句，即借用玉谿生「代［盧家堂内］應」詩「誰與王昌報消息，盡知三十六鴛鴦」之意。據朱鶴齡李義山詩集箋注上引道源注，謂三十六鴛鴦，純舉雌言之。（寅恪案，馮孟亭不以此説爲然。見玉谿生詩詳注叁。）牧齋詩詞之意，亦同此解。河東君當亦不異。然則此一聯，兩句連讀，意謂己身之苦情，牧齋未必能盡悉，而懷疑其是否果爲真知己也。「珍重君家蘭桂室」感牧齋相待之厚意，而抱未必能久居之感，若作如是解，則「君家」二字之用意所在，始有著落。「東風取次一憑闌」，即用臥子夢中所作「大抵風流人倚欄」之句，並念臥子醒後補成「太覺多情身不定」之句，而自傷臥子當時所言，豈竟爲今日身世之預讖耶？夫河東君此詩雖止五十六字，其詞藻之佳，結構之密，讀者所盡見，不待贅論。至情感之豐富，思想之微婉，則不獨爲東山詶和集中之上乘，即明末文士之詩，亦罕有其比。故特標出之，未知當世評泊韻語之耑家，究以鄙説爲何如也。</p>

  <p class="bodytext">抑更有可論者，河東君此詩題，既特標「我聞室」三字，殊有深意。夫河東君脱離周文岸家後，至賦此詩之時，流轉吴越，將及十年。其間與諸文士相往還，其寓居之所，今可考知者，在松江，則爲徐武静之生生菴中南樓，或李舒章之横雲山别墅。在嘉定，則爲張魯生之薖園，或李長蘅家之檀園。在杭州，則爲汪然明之横山書屋，或謝象三之燕子莊。在嘉興，則爲吴來之之勺園。在蘇州，或曾與卞玉京同寓臨頓里之拙政園。凡此諸處，皆屬别墅性質。蓋就河東君當時之社會身分及諸名士家庭情况兩方面言之，自應暫寓於别墅，使能避免嫌疑，便利行動。但崇禎庚辰冬日至虞山訪牧齋，不寓拂水山莊，而徑由舟次直遷牧齋城内家中新建之我聞室，一破其前此與諸文士往來之慣例。由是推之，其具有決心歸牧齋無疑。遺囑中「我來汝家二十五年」之語，可以證知。然牧齋家中既有陳夫人及諸妾，又有其他如錢遵王輩，皆爲己身之反對派，儻牧齋意志動摇，則既遷入我聞室，已成騎虎之勢。若終又舍牧齋他去，豈不貽笑諸女伴，而快宋轅文謝象三報復之心理耶？故「珍重君家蘭桂室」之句與「裁紅暈碧淚漫漫」之句互相關涉，誠韓退之所謂「刳肝以爲紙，瀝血以書詞」者。吾人今日猶不忍卒讀也。</p>

  <p class="bodytext">牧齋既深知河東君「夢裏」「愁端」兩句所指之事實及心理，因和韻以寬慰之。牧齋此詩寬慰之詞旨，實在其後四句。「早梅半面留殘臘，新柳全身耐曉寒。」「新柳」乃指臥子「補成夢中新柳詩」之「新柳」，自不待言。「全身耐曉寒」，必非泛語。第叁章論臥子蝶戀花「春曉」詞「故脱餘綿，忍耐寒時節」句，已略及河東君個人耐寒之特性。顧苓「河東君傳」云：「爲人短小，結束俏利。」白牛道者題此傳云：「冬月御單袷衣，雙頰作朝霞色，即之，體温然。疑其善玄素也。」皆與耐寒之特性有關。蓋河東君爲人短小，若衣著太多，則嫌臃腫，不得成俏利之狀。既衣著單薄，則體熱自易放散，遂使旁人有「即之温然」之異感。此耐寒習慣，亦非堅忍性特强之人不易辦。或者河東君當時已如中國舊日之乞丐，歐洲維也納之婦女，略服砒劑，既可禦寒，復可令面頰紅潤。斯乃極謬妄之假説，姑記於此，以俟當世醫藥考古學人之善美容術者教正。兹有一事可論者，吾國舊時婦女化妝美容之術，似分外用内服兩種。屬於外用者，如脂粉及香熏之類，不必多舉，屬於内服者，如河東君有服砒之可能及薛寶釵服冷香丸，（見石頭記第柒及第捌兩回。）即是其例。前引臥子爲河東君而作之「長相思」詩云：「别時餘香在君袖。香若有情尚依舊。但令君心識故人，（寅恪案，此句用後漢書列傳肆肆楊震傳，「故人知君，君不知故人」之語，甚爲巧妙，足見臥子文才之一斑。）綺窗何必長相守。」然則河東君之香乃熱香，薛寶釵之香乃冷香，冷香猶令寶玉移情，熱香更使臥子消魂矣。</p>

  <p class="bodytext">又温睿臨南疆逸史下逸士門張白牛傳略云：</p>

  <p class="bodytext-fs-only-np">張白牛失其名，字存壬，錢塘諸生。鼎革後，棄諸生服，避居留下，賣卜自給，足迹不入城。破屋二間，敗几缺足，穴壁倚之以讀書。貌蒼古，亂髯，聲如洪鐘。日吟詩，經史之外，釋道三藏皆誦。冬衣一敝苧衫，服砒霜。問之，則聊以禦寒。</p>

  <p class="bodytext">寅恪案，白牛道者，或即是張白牛，尚俟詳考。但張氏冬日服砒霜以禦寒，似可證知明季吴越間頗流行服砒禦寒之術。且張氏之號，與題河東君傳之白牛道者，實相符合，甚可注意也。牧齋「新柳全身耐曉寒」句之意，尚不止摹寫河東君身體耐寒之狀，實亦兼稱譽其遭遇困難，堅忍不撓之精神。蓋具有兩重旨意也。臥子補成夢中新柳詩載於陳李唱和集，爲崇禎六年癸酉早春所作。此詩後一題爲「梅花」七律二首，當亦是爲河東君而作。又陳忠裕全集壹伍屬玉堂集載臥子於崇禎七年甲戌歲暮所作「早梅」一首云：</p>

  <p class="bodytext-fs-only-np">垂垂不動早春間。盡日青冥發滿山。昨歲相思題朔漠，（自注：「去年在幽州也。」）此時留恨在江關。干戈繞地多愁眼，草木當風且破顔。念爾凌寒難獨立，莫辭冰雪更追攀。</p>

  <p class="bodytext">寅恪案，臥子自注云，「去年在幽州也。」蓋臥子崇禎六年癸酉歲暮在北京，候次年會試。此時頗多綺句，皆懷念河東君之作，第叁章已論及之。此詩之前爲「臘日暖甚，過舒章園亭，觀諸豔作，并談游冶」二首。此詩後爲「乙亥元日」。然則臥子「早梅」一律，當作於崇禎七年十二月立春之後，除夕之前。正與牧齋崇禎十三年庚辰冬作此詩之時節相應合。臥子詩云：「念爾凌寒難獨立，莫辭冰雪更追攀。」牧齋早梅之句及耐寒之語，疑俱與之有關。臥子陳李唱和集及屬玉堂集久已刊布，諒牧齋當日必早見及。故用其「新柳」「早梅」兩詩，以爲今典。不僅寫景寫物，亦兼言情言事。此非高才，不能爲之。即有高才，而不知實事者，復不能爲之也。幸得高才，知實事而能賦詠之矣，然數百年之後，大九州之間，真能通解其旨意者，更復有幾人哉？更復有幾人哉？「從此風光長九十，莫將花月等閒看。」謂立春至立夏共九十日，皆爲陽春，不可等閒放過。湯玉茗云：「如花美眷，似水流年。」牧齋於此非獨取以慰人，並用以自警矣。</p>

  <p class="bodytext">抑更有可論者，崇禎十三年庚辰之冬，河東君年二十三，牧齋年五十九，臥子年三十三。依當日社會一般觀念，河東君或尚可稱盛年，然已稍有美人遲暮之感。臥子正在壯歲，牧齋則垂垂老矣。庚辰後五年爲順治二年乙酉，明南都傾覆，河東君年二十八，牧齋年六十四。河東君雖願與牧齋同死，而牧齋謝不能。庚辰後六年爲順治三年丙戌，臥子殉國死，年三十九。河東君年二十九。庚辰後八年爲順治五年戊子，牧齋年六十七，河東君年三十一。牧齋以黄毓祺案當死，而河東君救之，使不死。庚辰後二十四年爲康熙三年甲辰，牧齋年八十三，河東君年四十七，兩人先後同死。由是言之，河東君適牧齋，可死於河東君年二十九，或三十一之時。然俱未得死，河東君若適臥子，則年二十九時，當與臥子俱死，或亦如救牧齋之例，能使臥子不死。但此爲不可知者也。嗚呼！因緣之離合，年命之修短，錯綜變化，匪可前料。屬得屬失，甚不易言。河東君之才學智俠既已卓越於當時，自可流傳於後世，至於修短離合，其得失之間，蓋亦末而無足論矣。因恐世俗斤斤於此，故取三人之關於此點者，綜合排比之，以供參究。寅恪昔撰王觀堂先生挽詩云：「但就賢愚判死生，未應修短論優劣。」意旨可與論河東君事相證發也。</p>

  <p class="bodytext">東山詶和集壹牧翁「除夕山莊探梅，口占報河東君」云：</p>

  <p class="bodytext-fs-only-np">數日西山踏早梅。東風昨夜斬新開。停車未許傾杯酒，走馬先須報鏡臺。冷蕋正宜簾閣笑，繁花還仗剪刀催。衫襠攜得寒香在，飄瞥從君嗅一回。</p>

  <p class="bodytext">牧翁「庚辰除夜偕河東君守歲我聞室中」云：</p>

  <p class="bodytext-fs-only-np">除夜無如此夜良。合尊促席餞流光。深深簾幙殘年火，小小房櫳滿院香。雪色霏微侵白髮，燭花依約戀紅妝。知君守歲多佳思，欲進椒花頌幾行。</p>

  <p class="bodytext">河東「除夕次韻」云：</p>

  <p class="bodytext-fs-only-np">合尊餞歲羨辰良。綺席羅帷罨曙光。小院圍鑪如白晝，兩人隱几自焚香。縈窗急雪催殘漏，照室華燈促豔妝。明日珠簾侵曉卷，鴛鴦羅列已成行。</p>

  <p class="bodytext">牧翁「辛巳元日雪後與河東君訂春游之約」（寅恪案，初學集此題止作「辛巳元日」。）云：</p>

  <p class="bodytext-fs-only-np">新年轉自惜年芳。茗椀薰鑪殢曲房。雪裏白頭看髩髮，風前翠袖見容光。官梅一樹催人老，宫柳三眠引我狂。西磧藍輿南浦櫂，春來只爲兩人忙。</p>

  <p class="bodytext">河東「元日次韻」云：</p>

  <p class="bodytext-fs-only-np">䕷蕪新葉報芬芳。彩鳳和鸞戲紫房。已覺綺窗迴淑氣，還憑青鏡綰流光。參差旅髩從花妬，錯莫春風爲柳狂。料理香車并畫檝，翻鶯度燕信他忙。</p>

  <p class="bodytext">牧翁「新正二日偕河東君過拂水山莊，梅花半開，春條乍放，喜而有作」云：</p>

  <p class="bodytext-fs-only-np">東風吹水碧於苔。柳靨梅魂取次迴。爲有香車今日到，儘教玉笛一時催。萬條綽約和腰瘦，數朵芳華約髩來。最是春人愛春節，詠花攀樹故徘徊。</p>

  <p class="bodytext">河東「次韻」（寅恪案，初學集未載此首。）云：</p>

  <p class="bodytext-fs-only-np">山莊水色變輕苔。並騎親看萬樹迴。容髩差池梅欲笑，韶光約略柳先催。絲長偏待春風惜，香暗真疑夜月來。又是度江花寂寂，酒旗歌板首頻回。</p>

  <p class="bodytext">寅恪案，初學集壹貳「山莊八景詩」八首之七「梅圃谿堂」序云：「秋水閣之後，老梅數十株，古幹虬繆，香雪浮動。今築堂以臨之。」又有學集肆柒「書梅花百詠後」云：「墓田丙舍，老梅數十株。」可見拂水山莊梅花之盛。牧齋於崇禎十三年除夕特先往拂水山莊探梅，其實乃爲二日後，即崇禎十四年正月初二日偕河東君同游之準備工作。自是屬於接待新人之範圍，但亦疑有與舊人如寵妾王氏之流有關之陳設等類，不欲使河東君見之「不順眼」，早爲除去。或更有他故，爲河東君所不願者，非預先措置不可，如拂水山莊本爲錢氏丙舍，新正之月，豈有至先塋所在，而不拜謁之理。牧齋之拜謁先塋，若河東君置身其間，頗爲尲尬。不拜則爲失禮，同拜則有已適錢氏之嫌。故牧齋所以先二日獨至拂水之主要目的，必爲己身可先拜墓，則偕河東君再往時，可以不拜，以免其進退維谷之困難。（可參有學集詩注玖紅豆集「［順治十五年戊戌］孟冬十六日偕河東君夫人自芙蓉莊泛舟拂水，瞻拜先塋，將有事修葺，感歎有贈，效坡公上巳之作，詞無倫次」七古。）蓋河東君當時與牧齋之關係究將如何，其心中猶豫未決。玩味所賦「春日我聞室作」一詩中，「珍重君家蘭桂室」之句，則此際尚不欲竟作錢家之莫愁，亦可推知，否則區區探知梅花消息，遣一僮應如索綯者，即可勝任，不必躬親察勘也。又牧齋辛巳元日詩題，初學集删去「與河東君訂春遊之約」九字，則與「新正二日偕河東君過拂水山莊」，即前一日所「訂春遊之約」，失去聯係。推測牧齋所以删去訂約之語，未必以題語冗長之故，頗疑河東君初不欲往，後經牧齋從臾，勉强成行，若著「春游之約」一語，則過於明顯。似此心理之分析，或不免墮入論詩家野狐禪之譏。推測不當，亦可借此使今之讀詩者，一探曹洞中之理窟，未可謂爲失計也。然昔人詩題之煩簡，殊有用意。縱令牧齋拂水山莊探梅詩：「停車未許傾杯酒，走馬先須報鏡臺。」下句自是此行之主旨。上句謂到山莊不敢多留，即歸報訊，所以表示其催勸河東君往遊之意，殊可憐，又可笑也。「衫襠攜得寒香在，飄瞥從君嗅一回。」亦寫當時之實况。蓋牧齋此行必摘梅以示河東君，藉是力勸其一往也。此首未載河東君和作，當非原有和章，而後删去者。豈因無詶答之必要，遂置之未和耶？</p>

  <p class="bodytext">牧齋「庚辰除夜偕河東君守歲我聞室中」一詩，首句「除夜無如此夜良」，初讀之，似覺不過尋常泛語。詳考之，則知爲實事真情。牧齋與松圓晚年往還尤密，在賦此詩前數年除夕，皆與孟陽守歲唱和。如「己卯除夕偕孟陽守歲」（見初學集壹伍丙舍詩集上。）「戊寅除夕偕孟陽守歲」（見初學集壹肆試拈詩集。）等及列朝詩集丁壹叁上所選孟陽詩「己卯除夕和牧齋韻」，「戊寅除夜拂水山莊和牧齋韻二首」等，可爲例證。至丁丑除夕牧齋在北京刑部獄中，其「歲暮懷孟陽」詩之後一題，爲「除夜示楊郎之易」詩，則是遥隔千里，共同守歲之作。列朝詩集所選孟陽詩中，其「昭慶慈受僧舍，得牧齋歲暮見懷詩次韻」一首，雖作成之時日較後，亦是等於與牧齋丁丑除夕唱和也。然則前此數年之除夜，牧齋相與共同守歲者，亦是「白個頭髮，烏個肉」之老翁。今此除夜，則一變爲與「烏個頭髮，白個肉」之少婦共同守歲。牧齋取以相比，宜有「除夜無如此夜良」之語矣。「小小房櫳滿院香」句，可與「寒夕文讌」詩，「緑窗還似木蘭舟」句參較。我聞室非寬敞之建築物，益可證明也。</p>

  <p class="bodytext">河東君次韻牧齋庚辰除夜守歲詩，辭旨俱佳。「明日珠簾侵曉卷，鴛鴦羅列已成行」之句，乃暗指牧齋答河東君半野堂初贈詩「但似王昌消息好，履箱擎了便相從」之語。其用「已」字，殊非偶然。較之牧齋原詩「知君守歲多佳思，欲進椒花頌幾行」，不過以節物典故，依例頌揚作結者，實有上下牀之别。錢柳兩詩并列，牧齋於此應有愧色矣。</p>

  <p class="bodytext">牧齋辛巳元日詩第貳句「茗椀薰鑪殢曲房」，乃因孟陽次韻河東君半野堂詩「詩酒已無驅使分，熏爐茗盌得相從」之語而發。「曲房」指我聞室言。孟陽自謂其於河東君，詩酒固已無分，鑪盌尚可相從。豈意窮冬冒寒别去錢柳，獨歸新安。除夕臥病，相與守歲者，惟一空門之炤師，寒灰暗影，兩秃相對。詩酒鑪盌，俱成落空。真可憫，復可嗤也已。據列朝詩集丁壹叁所選孟陽「題畫雪景，送炤師歸黄山喝石居」詩，題下自注云：「去年除夕師以余疾出山。兹感舊作歌。」此題前第叁題爲「和牧翁宿方給諫舊館，有懷孟陽」，第肆題爲「辛巳三月廿四日［與老錢］同宿新店，次韻」，俱爲崇禎十四年辛巳作品，自無疑義。若題畫雪景詩及其前第壹第貳兩題，並屬辛巳年之作品，則題雪景詩題下自注中之「去年除夕」，乃指崇禎十三年庚辰除夕，亦可以推定也。噫！當牧齋守歲之際，即松圓臥病之時。我聞室中緑窗紅燭，薰鑪茗盌，賦詩賭酒，可謂極天上人間之樂事。牧齋襲用孟陽「薰鑪茗盌」之語以自鳴得意。不知長翰山中，松圓閣内之老友，（初學集壹玖東山詩集貳「訪孟陽長翰山居，題壁代簡。」云：「長翰山中書數卷，松圓閣外樹千章。」）何以堪此耶？其不因病而死，殊爲幸事。牧齋選取孟陽此詩，見其題下自注之語，或亦不能無動於中歟？</p>

  <p class="bodytext">河東君元日次韻詩「參差旅髩從花妬，錯莫春風爲柳狂」一聯，下句乃答牧齋原作「宫柳三眠引我狂」之語。「春風」乃指牧齋。此時牧齋真爲河東君發狂矣。上句之「旅髩」乃指己身而言。其用「旅」字，除有古典外，恐尚含來此作客，不久即去之意。「花」指牧齋家中寵妾王氏之流而言。牧齋辛巳元日詩，其題中明言與河東君訂定往遊拂水山莊之約，河東君詩：「料理香車并畫檝，翻鶯度燕信他忙。」乃謂因錢柳之偕遊拂水山莊，舟輿之忙碌預備。錢氏家中議論紛紜也。前謂拂水山莊爲錢氏之丙舍，牧齋與河東君此行殊有婦人廟見之禮，或朱可久詩「洞房昨夜停紅燭，待曉堂前拜舅姑」（見全唐詩第捌函朱慶餘貳「近試上張籍水部」。）之嫌疑。河東君詩意謂己身此來作客，不久即歸去，雖牧齋之顛狂，王氏之妬嫉，亦任之而已。</p>

  <p class="bodytext">牧齋「新正二日偕河東君過拂水山莊」詩結語：「最是春人愛春節，詠花攀樹故徘徊。」乃特爲寫出河東君之作此游，出於自願之意，藉以掩蓋其極力勸促，勉强成行之痕跡也。河東君次韻牧齋偕遊拂水山莊詩：「又是度江花寂寂，酒旗歌板首頻回。」上句度江寂寂之花，自是指己身而言。以河東君之風流高格調，固足當度江名士之目而無愧也。下句回首酒旗歌板，則微露東坡詩「舞衫歌扇舊因緣」（見東坡後集肆「朝雲詩」。）之意矣。詞旨俱不惡。初學集未載河東君此詩者，當因既題曰次韻，而末句「回」字，與原作之「徊」字不同。祇可謂之和韻，不得題作次韻，豈以名實不符之故，遂删去未載耶？</p>

  <p class="bodytext">東山詶和集壹牧齋「上元夜同河東君泊舟虎丘西溪，小飲沈璧甫齋中」云：</p>

  <p class="bodytext-fs-only-np">西丘小築省喧闐。微雪疏簾鑪火前。玉女共依方丈室，金牀仍見雨花天。寒輕人面如春淺，曲轉簫聲並月圓。明日吴城傳好事，千門誰不避芳妍。</p>

  <p class="bodytext">河東「次韻」云：</p>

  <p class="bodytext-fs-only-np">絃管聲停笑語闐。清尊促坐小闌前。（寅恪案，初學集「坐」作「席」。）已疑月避張燈夜，更似花輸舞雪天。玉蕋禁春如我瘦，銀缸當夕爲君圓。新詩穠豔催桃李，行雨流風莫妬妍。</p>

  <p class="bodytext">牧齋「次韻示河東君」云：</p>

  <p class="bodytext-fs-only-np">三市從他車馬闐。焚枯笑語紙窗前。晚妝素袖張燈候，薄病輕寒禁酒天。梅蕋放春何處好，燭花如月向人圓。新詩恰似初楊柳，邀勒東風與鬬妍。</p>

  <p class="bodytext">沈璜璧甫「辛巳元夕牧翁偕我聞居士載酒攜燈，過我荒齋。牧翁席上詩成，依韻奉和」（寅恪案，神州國光社影印長洲蔣杲賜書樓所藏柳如是山水册。其末幀題云：「□□詞長先生爲余作西泠採菊長卷。予臨古八幀以報之。我聞居士柳如是。」杲事蹟見同治修蘇州府志捌捌。若此册果爲真蹟者，疑是河東君於崇禎十一年秋間游西湖時所作。可參前論戊寅草「秋盡晚眺」第壹首「爲有秋容在畫角」句。今所見崇禎十一年陳臥子所刻戊寅草，崇禎十二年汪然明所刻湖上草及十四年所刻尺牘，皆題「柳隱如是」。河東君既以「如是」爲字，自可取佛典「如是我聞」之成語，以「我聞居士」爲别號也。）云：</p>

  <p class="bodytext-fs-only-np">乍停歌舞息喧闐。移泊橋西蓬户前。弱柳弄風殘雪地，老梅破萼早春天。酒邊花倚燈争豔，簾外雲開月正圓。夜半詩成多藻思，幽庭芳草倍鮮妍。</p>

  <p class="bodytext">蘇先子後和詩云：</p>

  <p class="bodytext-fs-only-np">春城簫鼓競闐闐。别樣風光短燭前。殘雪樓臺行樂地，薄寒衣袂放燈天。銀花火樹如人豔，璧月珠星此夜圓。一曲霓裳君莫羨，新詩誰並玉臺妍。</p>

  <p class="bodytext">寅恪案，河東君於崇禎十三年十一月乘舟至常熟訪牧齋於半野堂。十二月二日遷入牧齋家中之我聞室。除夕相與守歲。次年正月二日與牧齋同游拂水山莊。元夕偕牧齋乘舟載酒攜燈至蘇州，過沈璧甫齋中讌集賦詩。然則河東君自到常熟至過蘇州，其間大約將及兩月。自崇禎十四年正月二日至上元，其間將及半月。在此將及半月之時間，錢柳兩人俱未見唱和之作。與前一時間，即自初訪半野堂至同游拂水山莊之時間，吟詠往復，載於集中可以考見者，其情况大不相同，是何故耶？河東君清羸多病，前論其與汪然明尺牘，已略及此點。觀尺牘第壹壹，壹叁，壹肆，壹捌，貳伍，貳捌，貳玖等通，皆可爲例證。此七通尺牘之時間，乃自崇禎十二年秋至十三年秋者。其距離十四年元夕，不過數月至一年餘耳。河東君於十三年庚辰仲冬至常熟，其病當或尚未全愈，殆有不得已勉强而爲此行之苦衷。經過月餘之詶應勞瘁，兼以豪飲之故，極有舊病復發之可能。但此猶僅就其身體方面而言，至若其精神方面，更有遲疑不決，思想鬬争之痛苦。前論其不願往拂水山莊春遊事，可以窺見。由此言之，東山詶和集及初學集中，崇禎十四年正月二日錢柳偕遊拂水後，歷時頗久，直至元夕，始有同過蘇州之詩者，其故當由於河東君自偕遊錢氏丙舍所在地之後，感觸甚深，因而發病所致歟？又據牧齋元夕次韻詩「薄病輕寒禁酒天」及有美詩「薄病如中酒」等句推之，則知河東君之離常熟，亦是扶病而行者。今日思之，抑可傷矣。清代曹雪芹糅合王實甫「多愁多病身」及「傾國傾城貌」，形容張崔兩方之辭，成爲一理想中之林黛玉。殊不知雍乾百年之前，吴越一隅之地，實有將此理想而具體化之河東君。真如湯玉茗所寫柳春卿夢中之美人，杜麗娘夢中之書生。後來果成爲南安道院之小姐，廣州學宫之秀才。居然中國老聃所謂「虚者實之」者，可與希臘柏拉圖意識形態之學説，互相證發，豈不異哉！</p>

  <p class="bodytext">虎丘沈璧甫齋中賦詩諸人，除錢柳外，沈璜本末前已略述。列朝詩集丁壹叁下沈山人璜小傳略謂其「與王德操林若撫先後稱詩。居虎丘之西」，并載其「移家虎丘」七絶二首，但未選録辛巳元夕次韻牧齋七律，殆以此詩無關沈氏生平出處，故爾未選。其實沈詩「弱柳弄風殘雪地，老梅破萼早春天」一聯，上句指河東君，下句指牧齋，景物人事融會兼寫，亦可稱佳妙也。</p>

  <p class="bodytext">沈氏齋中賦詩之人，蘇先子後本末未能詳考。據劉本沛虞書云：</p>

  <p class="bodytext-fs-only-np">蘇先字子後。善畫美人，且善詩。</p>

  <p class="bodytext">及郟掄逵虞山畫志貳（參光緒修常昭合志稿貳叁蘇先傳及魚翼海虞畫苑「蘇先」條。）云：</p>

  <p class="bodytext-fs-only-np">蘇先字子後，號墨莊。少時作新柳詩，錢宗伯愛之。工畫仕女，爲時推重。子後爲程孟陽寫仙游圖，題云：「撇開塵俗上青霄。絳績仙人拍手招。踏破洞天三十六，月明鶴背一枝簫。」才横氣豪，即詩可見。</p>

  <p class="bodytext">寅恪案，墨莊此時何以適在璧甫齋中，未知其故。蘇氏少時，既以「新柳」詩見賞於牧齋，當爲受之鄉里後輩。其所賦新柳詩，今未得見。以情事言，此時河東君亦是「新柳」。子後既工畫仕女，若爲璧甫齋中此夕文讌寫照，則於河東君過訪半野堂圖之外，天壤間别傳一重公案，豈非佳話耶？墨莊此詩「殘雪樓臺行樂地，薄寒衣袂放燈天」一聯頗可誦。牧齋稱賞其新柳詩，自不偶然也。</p>

  <p class="bodytext">又單學傅海虞詩話壹亦載子後本末，并選其詩。兹附録有關拂水山莊梅花詩一首，以供參證。「庭中手植梅，著花甚繁，作短歌」云：</p>

  <p class="bodytext-fs-only-np">去年梅開花尚少。今年花開多益好。花開歲歲春長在，種花之人花下老。君不見拂水山莊三十樹。照野拂衣如白霧。又不見臥雪亭前雪一叢。千花萬朵摇春風。花正開時主人出。地北天南看不及。幽禽空對語關關，夜雨徒沾香裛裛。見花忽憶倚花立。索笑不休相對泣。百歲看花能幾回，人生何苦長汲汲。</p>

  <p class="bodytext">牧齋「上元夜飲璧甫齋中」詩，殊不及河東君次韻之作。惟「寒輕人面如春淺，曲轉簫聲並月圓」一聯頗佳。其次韻示河東君一首，則勝其前作。蓋不甘退避，竭盡平生技倆，與「新柳」一較高下。其結語「新詩恰似初楊柳，邀勒東風與鬬妍」即是挑戰應戰之意。「晚妝素袖張燈候，薄病輕寒禁酒天」一聯，寫河東君此夕情態，曲盡其妙。蘇子後雖善丹青，令其此夕作畫，恐亦未必如牧齋詩句之真能傳神如是也。</p>

  <p class="bodytext">河東君次韻牧齋詩，全首辭旨皆佳。「玉蕋禁春如我瘦，銀缸當夕爲君圓。」一聯尤妙。河東君此聯下句乃答牧齋「曲轉簫聲並月圓」句，指己身唱曲而言，故應以「爲君圓」之語。牧齋「燭花如月向人圓」之句，又答河東君「爲君圓」之意，乃指兩人而言。鈎心鬬角，各顯所長。但河東君之作，終勝於牧齋。讀者苟取兩人之詩并觀，則知鄙説非重女輕男，阿私所好也。河東君此聯上句「玉蘂禁春如我瘦」，亦非泛語。初學集肆伍「玉蘂軒記」云：</p>

  <p class="bodytext-fs-only-np">河東君評花，最愛山礬。以爲梅花苦寒，蘭花傷豔。山礬清而不寒，香而不豔，有淑姬静女之風。蠟梅茉莉皆不中作侍婢。予深賞其言。今年得兩株於廢圃老牆之下，刜奥草，除瓦礫，披而出之，皆百歲物也。老幹<span alt="3A74">㩴</span>挐，樛枝扶疎，如衣從風，如袖拂地，又如梏拲乍脱，相扶而立，相視而笑。君顧而樂之，爲屋三楹，啓北牖以承之，而請名於予。予名之曰玉蘂，而爲記曰，瑒花之更名山礬，始於黄魯直。以瑒花爲唐昌之玉蘂者，段謙叔曾端伯洪景盧也。其辨證而以爲非者，周子充也。夫瑒花之即玉蘂耶？非耶？誠無可援據。以唐人之詩觀之，則劉夢得之雪蘂瓊絲，王仲初之瓏鬆玉刻，非此花誠不足以當之。有其實而欲奪其名乎？物珍於希，忽於近。在江南，則爲山礬，爲米囊，野人牧豎夷爲樵蘇。在長安，則爲玉蘂，神女爲之下九天，停飈輪，攀折而後去，固其所也。以爲玉蘂不生凡地，惟唐昌及集賢翰林有之，則陋。又以爲玉蘂之種，江南惟招隱有之。然則子充非重玉蘂也，重李文饒之玉蘂耳。玉樹青葱，長卿之賦也。瓊樹碧月，江總之辭也。子充又何以云乎？抑將訪其種於宫中，窮其根於天上乎？吾故斷取玉蘂，以牓斯軒。春時花放，攀枝弄雪，游詠其中，當互爲詩以記之。訂山礬之名爲玉蘂，而無復比瑒更礬之譏也，則自予與君始。崇禎十五年十二月二十九日牧翁記。</p>

  <p class="bodytext">寅恪案，牧齋此記乃借駮周必大玉蘂辨證，以爲河東君出自寒微之辨護。並以針對當日錢氏家中正統派，即陳夫人錢遵王一派之議論而發者。至於其所言之當否，則今日可不必拘於北歐植物學者之系統範圍，斤斤於名實同異之考辨，轉自爲地下之牧齋所笑也。牧齋作記之時，即崇禎壬午除夕。（是年十二月小盡。）初學集貳拾東山詩集叁「壬午除夕」詩云：「閒房病婦能憂國，却對辛盤歎羽書。」可知牧齋作記之時，河東君猶在病中，更宜作此等語，藉爲精神上之安慰。此記之作，在河東君賦「辛巳元夕」詩後將及兩年。然其花事之品題，乃關係平生雅好者，當早與牧齋言及之，而牧齋亦能熟記之。故此聯下句之以「玉蘂」自比，實非泛語。憶在光緒時，文道羲廷式丈曾賦浣溪沙詞（見雲起軒詞。）云：「少可英雄偏説劍，自矜顔色故評花。」正可移其語以目三百年前之河東君也。</p>

  <p class="bodytext">又馮已蒼舒虞山妖亂志中云：</p>

  <p class="bodytext-fs-only-np">［錢牧齋瞿稼軒二公因張漢儒告訐，將被逮北行。］有素與交者曰馮舒，亦抵郡（指蘇州。）送之。因請讀所謂款單者。錢謂曰，吾且與子言兩事。一云，我占翁源德花園一所，價值千金。一云，我受翁源德二千金，翻殺姊案，反坐顧象泰。子以爲何如？蓋所謂花園者，僅錢宅後廢地，廣袤不數丈，久置瓦礫者。當倪元珙翻獄時，錢大不平，既而祁院（指祁彪佳。）更坐源德，錢與有力焉。推此二端，餘皆可知也。</p>

  <p class="bodytext">談遷棗林雜俎和集叢贅「錢謙益」條云：</p>

  <p class="bodytext-fs-only-np">［曹化淳］盡發烏程怒牧齋事，而下漢儒履謙並武舉王番立枷死。番屋本陶氏，復歸錢氏，納價又折之，恨極，訴京師。</p>

  <p class="bodytext">寅恪案，牧齋玉蘂軒記之廢圃，或即已蒼虞山妖亂志之「花園」。若所揣測者不誤，則玉繠軒記中「如梏拲乍脱，相扶而立，相視而笑。君顧而樂之」等語，實暗示得此花之地，曾與張漢儒告訐案有連。牧齋作文善於聯係，觀此記時地花人四者，互相牽涉，尤可證其才思之精妙。又談孺木所記，亦涉及牧齋兼併豪奪鄰近屋地之事，且在張漢儒告訐案之範圍。但此案發生在河東君過訪半野堂以前，故本文不須多論，惟録馮談兩書所記，而特闡明玉繠與河東君之關係，藉見李太白所謂「名花傾國兩相歡」之一例云爾。</p>

  <p class="bodytext">又初學集肆伍「留仙館記」略云：</p>

  <p class="bodytext-fs-only-np">得周氏之廢圃於北郭，古木藂石，鬱倉薈蔚。其西偏有陿室焉，爲之易腐柱傾，加以塗墍，樹緑沈几，山翠濕牖，煙霞澄鮮，雲物靚深，過者咸歎賞以爲靈區别館也。樹之眉曰留仙之館。客視而歎曰，虞山故仙山也。子將隱矣，有意於登真度世，名其館爲留仙，不亦可乎？予曰，不然。予之名館者，慈谿馮氏爾賡號留仙者也。予取友於天下多矣。晚而得留仙昆弟。留仙之於我，古所謂王貢嵇吕，無以尚也。予既老於一丘，而留仙爲天子之勞臣，枝柱於津門渝水之間，逖而思，思而不得見，眉之館焉，所以識也。客曰，是矣，則胡不書其姓，繫其官，而以别號名館，使人疑於望仙迎仙之屬歟？予笑曰，子必以洪厓赤松，凔六氣而飲沆瀣者，而後爲仙歟？吾之所謂仙者，有異焉。以真誥考之，忠臣孝子歷數百年猶在金房玉室之間，迄於今不死也。以留仙之館，比於望仙迎仙，何不可哉？客曰，善哉！請書之以爲記，俟其他日功成身退，爲五湖三峯之游宴，坐於斯館，相與從飲舒嘯，而以斯文示之。崇禎壬午小歲日記。</p>

  <p class="bodytext">寅恪案，此記末署「崇禎壬午小歲日」即十二月九日，與玉蘂軒記同爲一月内之作品。玉蘂軒所在，或非翁氏花園，而與留仙館同在周氏廢圃之内。果爾，則兩建築物相距至近。玉蘂之名既因河東君而得，留仙之名亦應由與河東君有關之人而來。今時地兩者，既互有勾牽，轉謂留仙館之得名，緣於遠在津門，手握兵符之馮元颺，甚不近情理。鄙意留仙館之得名，實由與河東君有關之女性。「留仙」之典，本於伶玄趙飛燕外傳。「仙」之定義，乃指妖豔之女性。説詳拙著元白詩箋證稿第肆章所附之讀鶯鶯傳。考崇禎十五年春河東君臥病蘇州，惠香伴送之返常熟牧齋家。牧齋苦留惠香不得。此事見本章前後所論述。據是言之，留仙館之得名，實由惠香，而非爾賡。蓋牧齋平日爲文，於時地人三者之密切聯係，尤所注意。其託稱指爾賡者，不過未便顯言，故作狡獪耳。然則馮氏竟成李樹代桃僵，豈不寃哉！牧齋當時爲文，必料爾賡不以遊戲之舉爲嫌，故敢出此。兩人交誼篤摯，於斯益信。噫！牧齋此年春間賦詩苦留惠香，歲暮又作記命此館名，竟欲以兩金屋分貯兩阿嬌，深情奢望，誠可憐可笑矣。</p>

  <p class="bodytext">東山詶和集壹河東「鴛湖舟中送牧翁之新安」（寅恪案，此首東山詶和集列於有美詩之前。初學集則附於有美詩之後。）云：</p>

  <p class="bodytext-fs-only-np">夢裏招招畫舫催。鴛湖鴛翼若爲開。此時對月虚琴水，何處看雲過釣臺。惜别已同鶯久駐，銜書應有燕重來。（寅恪案，初學集「書」作「知」，較佳。蓋避免開元天寶遺事下「傳書<span alt="9DF0">鷰</span>」條，任宗郭紹蘭之嫌也。）祗憐不得因風去，飄拂征衫比落梅。</p>

  <p class="bodytext">寅恪案，袁瑛我聞室賸稿此題「牧翁」作「聚沙老人」，應是河東君此詩最初原題如是，後來牧齋編東山詶和集及初學集時，始改爲「牧翁」。牧齋此别號當起於天啓七年八月倡議醵資續成蕭應宫所建塔之際。初學集捌壹「募建表勝寶恩聚奎寶塔疏」末題「聚沙居士」，蓋取義於法華經「方便品」：「乃至童子戲，聚沙爲佛塔」之典。又牧翁作此疏時，亦必獺祭及於徐孝穆文集伍「東陽雙林寺傅大士碑」所云：</p>

  <p class="bodytext-fs-only-np">常以聚沙畫地，皆因圖果。芥子菴羅，無疑褊陋，乃起九層磚墖。</p>

  <p class="bodytext">之語。初學集捌壹復載「書西溪濟舟長老册子」一文，末題「辛巳仲春聚沙居士書於蔣邨之舟次」。其年月地域與河東君賦此詩之時間空間密相銜接。河東君此詩題所以改「聚沙居士」爲「聚沙老人」者，初視之，不過言牧齋六十之年，正可尊稱爲「老人」。若詳繹之，則知「聚沙」本童子之戲，牧齋當崇禎庚辰辛巳冬春之間，共河東君聚會之時，其顛狂游戲，與兒童幾無少異。殆左氏春秋所謂「猶有童心」者。河東君特取此童老相反之兩義，合爲一辭，可稱雅謔。然則河東君之放誕風流，淹通典籍，於此更得一例證矣。至若牧齋所以倡議續建此塔之意，疏文所言，皆爲表面語。實則心賞翁静和之才藝，而深悲其遭遇，欲藉此爲建一紀念碑耳。關於牧齋與翁孺安事，非此文所能旁及，倡議成塔始末，可參馮舒虞山妖亂志上，兹亦不詳及。河東君與牧齋同舟過蘇州至嘉興，然後分袂。牧齋往杭州，轉遊黄山。河東君則自鴛湖返櫂松江。顧苓河東君傳云：「既度歲，與爲西湖之遊。」殊不知錢柳在常熟時，雖曾有偕游西湖之約，觀河東君與汪然明尺牘第叁拾通云：</p>

  <p class="bodytext-fs-only-np">弟方躭遊蠟屐，或至閣梅梁雪，彦會可懷。不爾，則春懷伊邇，薄遊在斯，當偕某翁，便過通德，一景道風也。</p>

  <p class="bodytext">可以證知。然此同遊之約，迄未實踐。云美誤以錢柳二人偕至西湖，其實二人僅同舟至鴛湖，即離去也。牧齋「有美詩」乃河東君别去後，答其送遊新安之作。故結語云：「迎汝雙安槳，愁予獨扣舷。從今吴榜夢，昔昔在君邊。」初學集附河東君送行詩，第伍句「惜别已同鶯久駐」，謂自崇禎十三年十一月間初訪半野堂，至十四年正月末别牧齋於鴛湖，已歷三月之時間，不可言非久。第陸句「銜知應有燕重來」，謂感激牧齋之知遇，自當重來相會。綜合此聯，其所以寬慰牧齋之意，可謂周密深摯，善於措辭者矣。第柒第捌兩句云：「祇憐不得因風去，飄拂征衫比落梅。」「飄拂」二字適爲形容己身行踪之妙語。用「落梅」二字，則亦於無意間，不覺流露其身世飄零之感矣。</p>

  <p class="bodytext">牧齋「有美詩一百韻」，不獨爲東山詶和集中壓卷之作，即初學有學兩集中，亦罕見此希有之鉅製。可知其爲牧齋平生慘淡經營，稱心快意之作品。後來朱竹垞「風懷詩」固所不逮，求之明代以前此類之詩，論其排比鋪張，波瀾壯闊，而又能體物寫情，曲盡微妙者，恐舍元微之「夢遊春」，白樂天「和夢遊春」兩詩外，復難得此絶妙好詞也。</p>

  <p class="bodytext">此詩取材博奥，非儉腹小生，翻檢類書，尋求故實者，所能盡解，自不待言。所最難通者，即此詩作者本人及爲此詩而作之人，兩方複雜針對之心理，并崇禎十三年仲冬至次年孟春三數月間，兩人行事曲折之經過，推尋冥想於三百年史籍殘毁之後，謂可悉得其真相，不少差誤，則燭武壯不如人，師丹老而健忘，誠哉！僕病未能也。</p>

  <p class="bodytext">牧齋不僅賦此詩以贈河東君，當亦爲河東君解釋其詩中微旨所在。河東君自能心賞意會，不忘於懷。觀初學集貳拾「［崇禎十四年辛未］中秋日攜内出游，次冬日泛舟韻二首」之後，附河東君依韻和作二首之二「夫君本自期安槳，賤妾寧辭學泛舟」一聯，其上句自注：「有美詩云，迎汝雙安槳。」即是其例證。</p>

  <p class="bodytext">前論錢遵王注牧齋詩，獨於「有美詩」違反其原來之通則，疑其本出於陸敕先之手，故有美詩諸注，乃是陸氏之原本，而遵王或略有增補者，但詳繹此詩全篇之注，至篇末重要之處，反獨較少。豈敕先亦未注完此詩，遵王取以入其書中，遂致一篇之注，前後詳略有異耶？夫牧齋本人之外，最能通此詩之意者，爲河東君。然皆不可向其求解矣。敕先乃同情於河東君者，東山詶和集貳載其和牧齋迎河東君四詩。第叁首一章，可以爲證。其結語云：「桃李從今莫教發，杏媒新有柳如花。」乃用李義山詩集上「柳下暗記」五絶「更將黄映白，擬作杏花媒」句意。語頗新頴，特附録於此。可惜陸氏當崇禎十三四年時，與牧齋關係之親密，似尚不及何士龍。故注釋有美詩，亦未必能盡通其意，周知其事。至若遵王，則本與河東君立於反對之地位者，無論牧齋之用事有所未詳，不能引證，用意則縱有所知，亦以懷有偏見，不肯爲之闡明也。今日釋證有美詩，除遵王舊注已及而不誤者，不復多贅外，其有譌舛，或義有未盡，則就管窺所得，略爲補出。所注意之處，則在錢柳二人當日之行踪所至及用意所在。搜取材料，反復推尋，鈎沈索隱，發見真相。然究竟能否達到釋證此詩目的十分之一二，則殊不敢自信，深願當世博識通人，有以垂教之也。</p>

  <p class="bodytext">牧齋以「有美」二字，爲此詩題之意，乃取詩經鄭風「野有蔓草」篇，「有美一人」，「邂逅相遇，適我願兮」及「與子皆臧」之義，兼暗寓河東君之名字。第貳章已論及之，兹不復贅。稍成問題者，即此詩題有「晦日鴛湖舟中作」之語，蓋錢柳二人於崇禎十四年元夕同舟至蘇州，縱行程難免濡滯，亦不至需半月之時間，始達鴛湖。欲推其所以如此之故，自難得知，然此行牧齋本是取道西湖，往遊黄山。河東君則原擬遄返松江佘山故居養疴。兩人自可同過蘇州後，分袂獨往。今不如此，乃過虎丘後，同至鴛湖，始各買棹别行。其眷戀不舍，惜别多情之意，可以推見。於是河東君「送牧翁之新安」詩，「惜别已同鶯久駐」之句，遂更得一旁證新解矣。兹因解釋便利之故，略據此詩辭意，分析段節，依次論之於下。</p>

  <p class="bodytext">東山詶和集壹牧翁「有美一百韻，晦日鴛湖舟中作」云：</p>

  <p class="bodytext-fs-only-np">有美生南國，芳名異代傳。（初學集作「清芬翰墨傳」。）河東論氏族，天上問星躔。漢殿三眠貴，吴宫萬縷連。星榆長歷落，月桂並蹁躚。鬱鬱崑山畔，青青谷水<span alt="24CAC">𤲬</span>。託根來浄域，移植自芳年。</p>

  <p class="bodytext">寅恪案，昔年論元微之與雙文及韋成之婚姻問題，引昌黎集貳肆「監察御史元君妻京兆韋氏夫人墓誌銘」云：「詩歌碩人。爰敍宗親。女子之事，有以榮身。」遂推論吾國舊日社會婚姻，與門第之關係。兹不詳及。（見拙著元白詩箋證稿第肆章附「讀鶯鶯傳」。）夫河東君以曠代難逢之奇女子，得適牧齋，受其寵遇，同於嫡配。然卒爲錢氏宗人如遵王之流，逼迫自殺。其主因實由出身寒賤一端，有以致之。今存河東君傳中，其作成時間之較早者有二篇，即沈虬及顧苓兩氏之文。沈傳載河東君本姓楊，爲禾中人。顧傳則僅云：「河東君柳氏也。」并不述其籍貫。蓋云美深會其師之微意，於河東君之真實姓氏及原來籍貫有所隱諱，不欲明白言之也。牧齋此詩故作狡獪，竟認河東君爲真姓柳者，排比鋪張，詳徵柳家故實，乃所謂姑妄言之者。若讀者不姑妄聽之，則真天下之笨伯，必爲牧齋河東君及顧云美等通人所竊笑矣。河東君本嘉興人，牧齋詩中僅舉崑山谷水，屬於松江地域者而言，自是不欲顯著其本來籍貫之義。故云美作傳，解悟此意，亦只從適雲間孝廉爲妾説起，而不述及以前事蹟。</p>

  <p class="bodytext">今檢汪然明所刻柳如是尺牘，署其作者爲「雲間柳隱如是」。又陳臥子所刻戊寅草，其作者雖署爲「柳隱如是」，而不著其籍貫。但其中「白燕庵作」七律，題下注云：「乃我郡袁海叟之故址。墓在其側。」及「五日雨中」七律「下杜昔爲走馬地，阿童今作鬥雞游。」句下自注云：「時我郡龍舟久不作矣。」并戊寅草陳臥子序云：</p>

  <p class="bodytext-fs-only-np">迨至我地，人不踰數家，而作者或取要眇。柳子遂一起青瑣之中，不謀而與我輩之詩竟深有合者，是豈非難哉？是豈非難哉？（寅恪案，臥子謂河東君出於青瑣之中。檢世説新語惑溺篇「韓壽美姿容」條：「［賈］充每聚會，賈女於青瑣中看見壽，悦之。」晉書肆拾賈充傳附謐傳亦同。臥子殆諱河東君出於青樓，遂取此事，改「樓」爲「瑣」耶？又王狀元集注分類東坡詩肆婦女類「趙成伯家有麗人，僕忝鄉人，不肯開樽，徒吟春雪美句，次韻一笑」云：「知道文君隔青瑣，梁王賦客肯言才。」臥子平生鄙薄宋詩，未必肯用蘇句，但檢陳忠裕全集壹叁平露堂集「秋居雜詩」十首之七「遨遊犬子倦，賓從客兒嬌」句下自注云：「舒章招予遊横雲，予病不往。」似以司馬長卿自命，而以卓文君目河東君，則與東坡之詩實相符會。今日讀之，不覺令人失笑也。）</p>

  <p class="bodytext">然則河東君本人固自命爲松江人，而臥子亦以松江人目之也。第叁章論河東君與宋轅文之關係時，涉及松江知府方岳貢欲驅逐河東君事。鄙意以爲驅逐流妓出境，乃昔日地方名宦所常行者。豈河東君因臥子之助力，遂得冒託松江籍貫，免被驅逐。自是之後，竟可以松江人自居耶？若果如此，牧齋之詩亦可謂真中有假，假中有真矣。（寅恪昔歲旅居昆明，偶因購得常熟白泖港舊日錢氏山莊之紅豆一粒，遂發願釋證錢柳因緣詩。前於第壹章已述之。所可怪者，購得此豆之同時，有客持其新得湘鄉襲侯曾劼剛紀澤手札一紙相示，其書乃致當日某知縣者。内容略謂，頃有名流數人來言，縣中有驅逐流妓之令，欲託代爲緩頰云云。札尾不署姓名，但鈐有兩章，一爲「曾印紀澤」，一爲「劼剛」。今屬筆至此，忽憶及之，以情事頗相類似，故附記於此，以博讀者一笑。）「有美生南國」之「南國」，固用文選貳玖曹子建雜詩六首之四「南國有佳人」句。李善注云：「楚辭［橘頌］受命不遷，生南國兮。南國謂江南也。」自與河東君生吴越之地，意義相合。但牧齋恐更有取於才調集叁韋莊「憶昔」詩「南國佳人號莫愁」之句，蓋亦與河東君答牧翁「冬日泛舟」贈詩「莫爲盧家怨銀漢，年年河水向東流」之語意符會也。至「南國」之語，復與王摩詰「紅豆生南國」詩有關。（見全唐詩第貳函王維肆「紅豆」五絶。）牧齋後來與河東君同居芙蓉莊即碧梧紅豆莊。今賦有美詩以「有美生南國」之語爲篇首起句，竟成他日之預讖矣！</p>

  <p class="bodytext">「有美詩」又云：</p>

  <p class="bodytext-fs-only-np">生小爲嬌女，容華及麗娟。詩哦應口答，書讀等身便。緗帙攻文選，綈囊貫史編。摛詞徵綺合，記事見珠聯。八代觀升降，三唐辨泝沿。盡窺羽陵蠧，旁及諾臯儇。花草矜芟擷，蟲魚喜注箋。部居分甲乙，讎政雜丹鉛。餘曲迴風後，新妝落月前。蘭膏燈燭繼，翠羽筆牀懸。博士慙廚簏，兒童愧刻鐫。瑶光朝孕碧，玉氣夜生玄。隴水應連類，唐山可及肩。織縑詩自好，擣素賦尤賢。錦上文回復，盤中字蜿蜒。清文嘗滿篋，（初學集「文」作「詞」。寅恪案，徐孝穆玉臺新詠自序云：「清文滿篋，非惟芍藥之花。新製連篇，寧止蒲萄之樹。」牧齋自用此典。其後來所以改「文」作「詞」者，殆爲避免此聯之前「錦上文回復」句中「文」字重複之故耶？）新製每連篇。芍藥翻風豔，芙蓉出水鮮。頌椒良不忝，詠樹亦何愆。</p>

  <p class="bodytext">寅恪案，河東君所以不同於尋常閨閣略通文史者之特點，實在善記憶多誦讀。就吾人今日從其作品中可以斷定者，至少於文選及後漢書晉書等皆頗能運用。故牧齋「緗帙攻文選，綈囊貫史編」一聯，乃實録，非虚諛。至「博士慚廚簏」者，南齊書叁玖陸澄傳（參南史肆捌陸澄傳。）略云：</p>

  <p class="bodytext-fs-only-np">陸澄字彦淵，吴郡吴人也。起家太學博士。［建元］四年復爲祕書監，領國子博士。永明元年轉度支尚書，尋領國子博士。［王］儉自以博聞多識，讀書過澄。集學士何憲等盛自商略。澄待儉語畢，然後談所遺漏數百千條，皆儉所未覩。儉乃歎服。儉在尚書省，出巾箱几案，雜服飾，令學士隸事，事多者與之。人人各得一兩物。澄後來，更出諸人所不知事，復各數條，并奪物將去。當世稱爲碩學。王儉戲之曰，陸公書廚也。</p>

  <p class="bodytext">「兒童愧刻鐫」者，楊子法言「吾子篇」云：</p>

  <p class="bodytext-fs-only-np">或問吾子少而好賦？曰，然。童子彫蟲篆刻。俄而曰，壯夫不爲也。</p>

  <p class="bodytext">斯爲遵王注本所未及，故略爲補出之。又「書讀等身便」句，自是用宋史貳陸伍賈黄中傳，不待備録。觀前引錢肇鼇質直談耳所載河東君「年稚明慧，主人常抱置膝上，（寅恪案，「主人」指周道登。）教以文藝」之語，則知讀書等身之典，尤爲適切，非泛用也。</p>

  <p class="bodytext">「花草矜芟擷，蟲魚喜注箋」一聯，下句當是取昌黎集陸「讀皇甫湜公安園池詩，書其後」五古，「爾雅注蟲魚」之語，與上句爲對文，未必别有實指。上句「花草」一辭，殆聯綴花間集草堂詩餘兩書之名，以目詩餘，如陳耀文花草粹編之例，謂河東君精於詞曲。「織縑詩自好，擣素賦尤賢」一聯，上句自指玉臺新詠壹古詩八首之一「上山採蘼蕪」篇，不過謂河東君能詩之意，非於「故人」「新人」之義有所軒輊，不可誤會。若下句則指班婕妤「擣素賦」。班賦見古文苑叁，藝文類聚捌伍及歷代賦彙玖捌等。綜合兩聯言之，即稱譽河東君擅長於詩賦詞曲也。</p>

  <p class="bodytext">抑更有可言者，「容華及麗娟」句，遵王注本已引漢武帝别國洞冥記肆「帝所幸宫人名麗娟」條之古典爲釋，固甚正確。但頗疑牧齋於此句尚有今典。前第貳章推測河東君原來之名，或是「雲娟」二字。當日名媛往往喜用「雲」字爲稱。蓋自附於蘇東坡之朝雲。如徐佛稱「雲翾」，楊慧林稱「雲友」，皆其例證。且河東君與徐氏關係尤爲密切，其取「雲」字爲行第之稱，亦於事理適合。况河東君夙有「美人」之稱，則與「麗」字之義，又相符也。然歟？否歟？姑識此疑，以俟更考。或謂「容華及麗娟」之「容華」，亦與「麗娟」同爲專名。唐詩紀事捌「楊氏女」條云：</p>

  <p class="bodytext-fs-only-np">盈川［炯］姪女曰容華，有「新妝」詩。</p>

  <p class="bodytext">此詩收入全唐詩第壹壹函，字句間有不同。頗疑此詩「妝似臨池出，人疑向月來。自憐終不見，欲去復裴回」之語，「向月」即牧齋詩「向月衣方空」句所從出，「新妝詩」作者，既是楊姓。「自憐終不見」之「憐」字，又與河東君「影憐」之名，取義於玉谿生詩「碧城」三首之二「對影聞聲已可憐」句者相同，然則牧齋實以「容華及麗娟」之句，暗寓河東君之姓名也。斯説殊巧，未知確否？俟考。</p>

  <p class="bodytext">「有美詩」又云：</p>

  <p class="bodytext-fs-only-np">文賦傳鄉國，詞章述祖先。採蘋新藻麗，種柳舊風煙。字脚元和樣，文心樂曲駢。千番雲母紙，小幅浣花牋。吟詠朱樓遍，封題赤牘遄。</p>

  <p class="bodytext">寅恪案，牧齋既故作狡獪，認河東君真爲柳姓，遂列舉柳家故實以誇譽之。「採蘋新藻麗，種柳舊風煙」一聯，上句用樂府詩集貳陸柳惲「江南曲」云：「汀洲採白蘋。日落江南春。洞庭有歸客，瀟湘逢故人。」及全唐詩第陸函柳宗元叁「酬曹侍御過象縣見寄」詩云：「春風無限瀟湘意，欲採蘋花不自由。」下句用全唐詩第陸函柳宗元叁「種柳戲題」詩云：「柳州柳刺史，種柳柳江邊。談笑爲故事，推移成昔年。」綜合言之，即謂河東君今日之新篇，源出於舊日之家學。讀之令人失笑。文章遊戲，固無不可也。「字脚元和樣，文心樂曲駢」一聯，上句用全唐詩第陸函劉禹錫壹貳「酬柳柳州家雞之贈」詩云：「柳家新樣元和脚，且盡薑芽斂手徒。」據前引列朝詩集丁壹叁上程松圓「再贈河東君」詩「抉石錐沙書更雄」句，原注云：「柳楷法瘦勁。」則牧齋此句亦有今典。下句或是用柳三變詩餘號「樂章集」之意，謂河東君之詞，亦承家學，然此釋未敢自信也。「吟詠朱樓遍，封題赤牘遄」一聯，上句自是寫實，不待釋證。下句指河東君尺牘言。據前引其致汪然明尺牘第叁壹通云：「應答小言，已分嗤棄，何悟見賞通人，使之成帙。非先生意深，應不及此。特有遠投，更須數本，得飛槳見貽爲感。」則此句亦紀實也。凡此柳家故實，除「字脚元和樣」一句，遵王注本皆無所徵釋。豈真不知所從出，抑故意不引及耶？</p>

  <p class="bodytext">「有美詩」又云：</p>

  <p class="bodytext-fs-only-np">流風殊放誕，被教異嬋娟。度曲窮分刌，當歌妙折旋。吹簫嬴女得，協律李家專。畫奪丹青妙，琴知斷續絃。纖腰宜<img alt="" class="zhangyue-img-h1" src="../Images/image01473.gif" zy-enlarge-src="none"/>鞠，弱骨稱鞦韆。天爲投壺笑，人從争博癲。修眉紆遠翠，薄<span alt="9AE9">髩</span>妥鳴蟬。向月衣方空，當風帶旋穿。行塵嘗寂寂，屐齒自姗姗。舞袖嫌纓拂，弓鞋笑足纏。盈盈還妬影，的的會移妍。</p>

  <p class="bodytext">寅恪案，「流風殊放誕，被教異嬋娟」一聯，謂河東君所受之教育及其行動，頗有異於士大夫家閨秀者，故以下諸句列舉其技巧能事也。西京雜記貳略云：「［卓］文君眉色如望遠山。爲人放誕風流。」此即「流風殊放誕」及「修眉紆遠翠」等句之出處。亦即牧齋答河東君半野堂初贈詩所謂「文君放誕想流風。臉際眉間訝許同」者也。「畫奪丹青妙」句，錢注已徵古典，不待復贅。兹但擇引今典中時代較早及附録河東君題詩者數事，以證明之。</p>

  <p class="bodytext">汪砢玉珊瑚網名畫題跋壹捌黄媛介畫跋語（參四庫全書總目提要貳貳子部藝術類貳。）略云：</p>

  <p class="bodytext-fs-only-np">松陵盛澤有楊影憐，能詩善畫。余見其所作山水竹石，淡墨淋漓，不減元吉子固。書法亦佳。今歸錢牧齋學士矣。癸未夏四月廿五日夗上老鰥識。（寅恪案，湯漱玉德媛輯玉臺畫史肆引此條，改「牧齋」爲「蓉江」，蓋避清代禁忌也。）</p>

  <p class="bodytext">湯漱玉德媛輯玉臺畫史肆引此條，後附借閒漫士之言曰：</p>

  <p class="bodytext-fs-only-np">柳所畫「月隄煙柳」，爲紅豆山莊八景之一。舊藏孫古雲均所。郭頻伽麐有詩。</p>

  <p class="bodytext">寅恪案，「月隄煙柳」乃拂水山莊八景中第陸景。紅豆山莊即碧梧紅豆莊，亦即芙蓉莊。其地在常熟小東門外三十里之白茆，與拂水山莊絶無關涉，湯書蓋誤。（可參王應奎柳南隨筆伍芙蓉莊條及金鶴沖錢牧齋先生年譜「丙申年移居白茆」條。）今檢初學集壹貳霖雨集中載有山莊八景詩，乃牧齋崇禎十年丁丑被逮在北京時，遥憶故山之作，距河東君之訪半野堂尚早三年。然「月隄煙柳」一題，居然似爲河東君來歸之預兆而賦者。其詩亦風致豔發，豈河東君見而愛之，遂特擇此景作畫耶？兹録此題詩并序於下，以資談助。</p>

  <p class="bodytext">「月隄煙柳」序云：</p>

  <p class="bodytext-fs-only-np">墓之前有隄回抱，折如肉環，彎如弓月。士女絡繹嬉游，如燈枝之走馬。花柳蒙茸蔽虧，如張帷幕。人呼爲小蘇堤。</p>

  <p class="bodytext">詩云：</p>

  <p class="bodytext-fs-only-np">月堤人竝大堤游。墜粉飄香不斷頭。最是桃花能爛熳，可憐楊柳正風流。歌鶯隊隊勾何滿，舞鴈雙雙趁莫愁。簾閣瑣窗應倦倚，紅闌橋外月如鈎。</p>

  <p class="bodytext">寅恪案，此詩「桃花」「楊柳」一聯，河東君之繪出，實同於爲己身寫照，所謂詩中有畫，而畫中有人矣。</p>

  <p class="bodytext">郟掄逵虞山畫志肆「柳隱」條云：</p>

  <p class="bodytext-fs-only-np">昔游揚州，見白描花草小册，惟梅竹上有題。詠竹云，不肯開花不趁妍。蕭蕭影落硯池邊。一枝片葉休輕看，曾住名山傲七賢。詠梅云，色也淒涼影也孤。墨痕淺暈一枝枯。千秋知己何人在，還賺師雄入夢無。落筆超脱奇警，錢宗伯固應退避。（寅恪案，此兩詩之真僞，尚待考實。）</p>

  <p class="bodytext">又「天爲投壺笑」者，舊題東方朔神異經「東荒經」略云：</p>

  <p class="bodytext-fs-only-np">東荒山有大石室，東王公居焉。恒與一玉女投壺，每投千二百矯。（「矯」一作「梟」。）矯出而脱誤不接者，天爲之笑。</p>

  <p class="bodytext">「向月衣方空，當風帶旋穿」一聯，考上句之出典乃後漢書叁章帝紀建初二年夏四月癸巳「詔齊相省冰紈，方空縠，吹綸絮」條，章懷注云：</p>

  <p class="bodytext-fs-only-np">釋名曰：縠紗也。方空者，紗薄如空也。或曰，空，孔也。即今之方目紗也。</p>

  <p class="bodytext">據牧齋詩意，當不采或説，以「方空」爲實物，而取「如空」之義，與下句「旋穿」爲對文，皆虚辭也。「弓鞋笑足纏」句，前已詳論，今不復贅。但牧齋賦詩形容河東君之美，必不可缺少此句，否則將如蒲留仙所謂「蓮船盈尺」，豈不令當日讀者認作大慈大悲救苦救難之觀世音菩薩繪相耶？</p>

  <p class="bodytext">「有美詩」又云：</p>

  <p class="bodytext-fs-only-np">妙麗傾城國，塵埃落市廛。真堪陳甲帳，還擬畫甘泉。楊柳嗟扳折，蘪蕪惜棄捐。西家殊婉約，北里正諠闐。豪貴争除道，兒童學墜鞭。迎車千錦帳，輸面一金錢。（初學集此句下自注：「勾踐獻西施於吴王夫差，幸之。每入市，人願見者，先輸金錢一文。見孫奭孟子疏。」寅恪案，東山詶和集無牧齋此注。推其所以後來加入之故，當是有人問及此句出處，遂補注之耳。王應奎柳南隨筆伍「顧仲恭大韶深於經學」條云：「吾聞吴祭酒梅村嘗問宗伯曰，有何異書可讀？曰，十三經注疏耳。」可供參證。）百兩門闌咽，三刀夢寐羶。蘇堤渾倒踏，黟水欲平填。皎潔火中玉，芬芳泥裏蓮。閉門如入道，沈醉欲逃禪。未許千金買，何當一笑嫣。釘心從作惡，唾面可除<span alt="3F93">㾓</span>。蜂蝶行隨遶，金珠却載還。勒名雕琬琰，换骨飲珉瓀。枉自求蒲葦，徒勞卜筳篿。</p>

  <p class="bodytext">寅恪案，前論河東君尺牘第伍通，已述及此詩「蘇隄渾倒踏，黟水欲平填」一聯，兹不更釋。牧齋於此節敍河東君之被離棄及其淪落北里兩端。「蘪蕪惜棄捐」一句，或疑可兼指與周念西及陳臥子兩人之關係而言。鄙意恐不如是，蓋牧齋此詩止從河東君移居松江以後説起，而不追泝其在徐佛及周道登家事。又全節唯用「蘪蕪」一句，將離棄之事，輕輕帶過，不多作語，皆是牧齋故意隱諱之筆也。春秋之義爲尊者諱，爲賢者諱，爲親者諱。河東君之於牧齋，固可謂「親」，亦可謂「賢」，但不可謂「尊」。聚沙老人賦有美詩，或者易「尊」爲「美」歟？「百兩門闌咽，三刀夢寐羶」一聯，錢注俱無釋。意者，上句出詩經召南「鵲巢」篇。下句用雲谿友議下「豔陽詞」條及晉書肆貳王濬傳。人所習知，故可從略。但「三刀」一語，近時始得確詁，兹不避繁瑣之譏，迻録元詩王傳於下，稍加詮釋，自知必爲通人所笑也。</p>

  <p class="bodytext">雲谿友議下「豔陽詞」條略云：</p>

  <p class="bodytext-fs-only-np">安人元相國［稹］聞西蜀樂籍有薛濤者，能篇詠，饒詞辯。以詩寄曰，錦江滑膩蛾眉秀，化出文君及薛濤。言語巧偷鸚鵡舌，文章分得鳳凰毛。紛紛詞客皆停筆，箇箇君侯欲夢刀。别後相思隔烟水，菖蒲花發五雲高。</p>

  <p class="bodytext">晉書肆貳王濬傳云：</p>

  <p class="bodytext-fs-only-np">濬夜夢三刀於臥屋梁上，須臾又益一刀。濬驚覺，意甚惡之。主簿李毅再拜賀曰，三刀爲州字。又益一者，明府其臨益州乎？及賊張弘殺益州刺史皇甫晏，果遷濬爲益州刺史。</p>

  <p class="bodytext">寅恪案，微之詩「箇箇君侯欲夢刀」句，其意謂人皆欲至西蜀一見洪度，如王士治之得爲益州刺史，此固易解。遵王之不加注釋，當亦由是。然寅恪少讀晉書，於「三刀」之義頗不能通。後見唐人寫本，往往書「州」字作「刕」形，殆由「州」「刀」二字，古代音義俱近之故。（「州」即「島」也。）唐人書「州」作「刕」，必承襲六朝之舊，用此意以釋王濬之夢，李毅之言，少時讀史之疑滯，於是始豁然通解矣。「未許千金買，何當一笑嫣」一聯，出鮑明遠「白紵歌」六首之六「千金顧笑買芳年」（見樂府詩集伍伍。）及李太白「白紵辭」三首之二「美人一笑千黄金」等，（見全唐詩第叁函李白叁。）河東君夙有「美人」之號，古典今典，同時並用，殊爲巧切。更可取牧齋作此詩後二十二年，即康熙二年癸卯所賦「追憶庚辰冬半野堂文讌舊事」詩「買回世上千金笑，送盡平生百歲憂」（見有學集壹叁「病榻消寒雜詠」。錢曾注本「平生」作「生年」。是。）兩句參較，則知此老於垂死之時，猶以能戰勝宋陳李謝諸人，奪得河東君自豪也。「勒名雕琬琰，换骨飲珉瓀」一聯，錢遵王注雖引舊籍，然牧翁必尚有所實指。頗疑「勒名雕琬琰」之句，即前第叁章論河東君與李存我之關係節，引王勝時柳枝詞「雙鬟捧出問郎來」之語，與此相涉。蓋存我既以玉篆雕「問郎」贈别河東君，似亦可别鐫「影娘」或「雲娘」之河東君名字自隨，藉作互换信物。若果如是，則與琬琰二名分别雕斵於苕華二玉之故典，更爲適切矣。至「换骨飲珉瓀」一句，錢注析「换骨」與「飲珉瓀」爲兩典而合用之，固自可通。但牧齋詩意，當不僅限於古典。河東君雖以善飲著稱，此句疑更有實指。今未能詳知，姑識於此，以俟續考。</p>

  <p class="bodytext">「有美詩」又云：</p>

  <p class="bodytext-fs-only-np">軒車聞至止，雜珮意茫然。錯莫翻如許，追陪果有焉。初疑度河駕，復似泛湖船。榜栧歌心説，中流笑語婘。江淵風颯沓，雒浦水潺湲。疏影新詞麗，忘憂别館偏。華筵開玳瑁，綺席豔神僊。銀燭光三五，金尊價十千。蠟花催兔育，鼉鼓促烏遷。法曲煩聲奏，哀筝促柱宣。步摇窺宋玉，條脱贈羊權。點筆餘香粉，繙書雜翠鈿。緑窗和月掩，紅燭帶花搴。菡萏歡初合，臯蘇痗已蠲。</p>

  <p class="bodytext">寅恪案，此節歷敍河東君初訪半野堂，泛舟湖上，入居我聞室及寒夕文讌等事。「軒車聞至止，雜珮意茫然」一聯，合用毛詩鄭風「女曰雞鳴」篇「雜佩以贈之」并韓詩周南「漢廣」篇「漢有游女」，薛君章句及列仙傳上江妃二女傳，解佩贈鄭交甫事。謂河東君初贈詩，亦即河東君「次韻牧翁冬日泛舟詩」所謂，「漢珮敢同神女贈」。「意茫然」者，謂受寵若驚，不知所措。此語固是當日實情也。「錯莫翻如許，追陪果有焉」一聯，恰能寫出河東君初至半野堂時，牧齋喜出望外，忙亂逢迎之景象。至於「追陪」則不僅限「吴郡陸機爲地主」之牧齋，如松圓詩老，亦有「熏鑪茗盌得相從」之語，（見前引偈菴次韻牧翁答河東君初贈詩。）然則河東君翩然至止，驅使此兩老翁追陪奔走，亦太可憐矣。「初疑度河駕，復似泛湖船。榜栧歌心説，中流笑語婘。江淵風颯沓，雒浦水潺湲」六句，指東山詶和集壹「冬日同如是泛舟有贈」及「迎春日偕河東君泛舟東郊作」，先後兩次泛舟賦詩之事。前已論釋，兹不多及。</p>

  <p class="bodytext">自「疎影新詞麗」至「臯蘇痗已蠲」，共九聯，敍述崇禎十三年十二月二日我聞室落成，迎河東君入居并是夕爲松圓餞别，即半野堂文讌事。此際乃牧齋平生最快心得意至死不忘之時也。「疎影新詞麗」句，前論牧齋寒夕文讌詩，已詳釋之矣。「忘憂别館偏」遵王注引西京雜記肆「梁孝王遊於忘憂之館，集諸遊士，各使爲賦，枚乘爲柳賦」之典，甚是。牧齋目我聞室爲忘憂館，河東君之寓姓，又與枚乘所賦之柳相同，可謂適切。「緑窗和月掩，紅燭帶花搴。」即前録寒夕文讌詩「紅燭恍如花月夜，緑窗還似木蘭舟」一聯之義。皆描寫當時我聞室之情况者。「華筵開玳瑁，綺席豔神僊」及「法曲煩聲奏，哀筝促柱宣」兩聯，實出於杜工部集壹伍「秋日夔府詠懷一百韻」之「哀筝傷老大，華屋豔神仙。南内開元曲，常時弟子傳。法歌聲變轉，滿座涕潺湲」等句，蓋牧齋平生自許學杜，其作百韻五言排律，必取杜公此詩以爲模楷，且供撏撦之資，何况復同用一韻，同爲百韻耶？黄宗羲南雷文定後集壹「姜山啓彭山詩稿序」（可參同書前集陸「韋庵魯先生墓誌銘」論當日古文，亦謂牧齋「所得在排比舖章，而不能入情」等語。）云：</p>

  <p class="bodytext-fs-only-np">虞山求少陵於排比之際，皆其形似，可謂之不善學唐者矣。</p>

  <p class="bodytext">夫梨洲與牧齋交誼篤摯，固無疑義。唯於錢氏之詩文往往多不滿之語。其持論之是非，及其所以致此之故，兹暫不辨述，俟後言之。但世之學唐詩者，若能熟誦子美並樂天微之之詩，融會諸家，心知其意，則當不蹈襲元遺山論詩之偏見，如太冲之所言者也。「金尊價十千」句，遵王引史記伍捌梁孝王世家，「孝王有罍樽直千金」以釋之，固可通。但鄙意李太白「行路難」三首之一（見全唐詩第叁函李白壹。）云：「金樽清酒斗十千。」乃以「十千」爲酒價，較史記梁孝王世家之以千金爲罍樽價者，更爲切合。然則牧齋當用謫仙詩也。「步摇闚宋玉，條脱贈羊權」一聯，下句出於真誥，自不待論。上句則文選壹玖宋玉「登徒子好色賦」，雖有「闚臣」之語，然不見「步摇」之辭。豈牧齋取步摇與條脱爲對文耶？又據唐詩紀事伍肆「温庭筠」條（參全唐詩話肆。）云：</p>

  <p class="bodytext-fs-only-np">宣宗嘗賦詩，上句有金步摇，未能對。遣求進士對之。庭筠乃以玉條脱續也。宣宗賞焉。</p>

  <p class="bodytext">或者牧齋即取義於此事，用以屬對耶？俟考。「點筆餘香粉，翻書雜翠鈿」一聯，初視之，皆通常形容之辭，但下句「翻書雜翠鈿」一語，乃河東君平日習慣。觀前引初學集貳拾東山集叁河東君依韻和牧齋「中秋日出游」詩二首之一「風床書亂覓搔頭」句，則知亦是寫實也。「菡萏歡初合，臯蘇痗已蠲」一聯，上句指前引「寒夕文讌，是日我聞室落成，迎河東君居之」詩，「詩裏芙蓉亦並頭」句下牧齋自注「河東君新賦並頭蓮詩」之本事也。下句「臯蘇痗已蠲」，錢注已引玉臺新詠徐陵自序之文，「庶得代彼臯蘇，微蠲愁疾。」甚是。不過「愁」字乃平聲，故牧齋易以詩經衛風「伯兮」篇「願言思伯，使我心痗」之「痗」字，以協聲律耳。此點自不待多論。</p>

  <p class="bodytext">抑更有可言者，牧齋作有美詩，其取材於徐序者甚多，除去其典故關涉宫闈者之大多數外，（牧齋唯采用漢武帝李夫人等少數故事。又徐序「争博齊姬，心賞窮於六箸」之語，注家引晉書叁壹胡貴嬪傳爲釋，似確。蓋胡貴嬪雖非齊人，孝穆或借用枚乘七發「齊姬奉後」之「齊姬」以爲泛稱。若果如是，則牧齋亦采此宫闈之典矣。俟考。）其他幾無不采用。兹不須盡數舉出，唯擇録其較可注意之辭句，以爲例證。讀者若對勘錢詩徐序，則自能詳知，而信鄙説之不謬也。如錢之「生小爲嬌女」，即徐之「生小學歌」。錢之「餘曲迴風後，新妝落月前」，即徐之「青牛帳裏，餘曲未終。朱鳥窓前，新妝已竟」。錢之「蘭膏燈燭繼，翠羽筆床懸」，即徐之「燃脂暝寫」（寅恪案，此乃牧齋借男作女。）及「翡翠筆牀，無時離手」。錢之「清文嘗滿篋，（「文」字後改作「詞」字。）新製每連篇。芍藥翻風豔，芙蓉出水鮮」，即徐之「清文滿篋，非惟芍藥之花。新製連篇，甯止蒲萄之樹」。錢之「文賦傳鄉國」，即徐之「妙解文章，尤工詩賦」。錢之「千番雲母紙，小幅浣花箋」，即徐之「五色花箋，河北膠東之紙」。（寅恪案，此乃牧齋舉後概前。）錢之「流風殊放誕，被教異嬋娟。度曲窮分刌，當歌妙折旋。吹簫嬴女得，協律李家專」，即徐之「婉約風流，異西施之被教。弟兄協律，生小學歌」及「得吹簫於秦女」并「奏新聲於度曲」。錢之「天爲投壺笑，人從争博癲」，即徐之「雖復投壺玉女，爲歡盡於百驍。争博齊姬，心賞窮於六箸」。錢之「薄髩妥鳴蟬」，即徐之「妝鳴蟬之薄鬢」。錢之「妙麗傾城國，塵埃落市廛。真堪陳甲帳，還擬畫甘泉」，即徐之「得横陳於甲帳」，「雖非圖畫，入甘泉而不分」及「真可謂傾國傾城」。錢之「東家殊婉約」，即徐之「婉約風流」。據宋釋惠洪冷齋夜話壹云：</p>

  <p class="bodytext-fs-only-np">山谷云，詩意無窮，而人之才有限。以有限之才，追無窮之意，雖淵明少陵不得工也。然不易其意，而造其語，謂之换骨法。窺入其意，而形容之，謂之奪胎法。</p>

  <p class="bodytext">然則牧齋之賦有美詩，實取杜子美之詩爲模楷，用徐孝穆之文供材料。融會貫通，靈活運用，殆兼采涪翁所謂「换骨」「奪胎」兩法者。寅恪昔年箋證白樂天新樂府，詳論「七德舞」篇與貞觀政要之關係。今箋釋牧齋此詩，復舉杜詩徐文爲説，猶同前意。蓋欲通解古人之詩什，而不作模糊影響之辭旨，必非如是不可也。</p>

  <p class="bodytext">「有美詩」又云：</p>

  <p class="bodytext-fs-only-np">凝明嗔亦好，溶漾坐堪憐。薄病如中酒，輕寒未折綿。清愁長約略，微笑與遷延。</p>

  <p class="bodytext">寅恪案，此六句乃牧齋描寫當年與河東君蜜月同居時之生活。語言妙絶天下，世人深賞之，殊非無故也。（見陳維崧撰冒褒注婦人集「人目河東君風流放誕，是永豐坊底物」。條并參徐釚編本事詩柒「錢謙益」條「茸城詩」題下注。又徐氏附按語云：「河東君名柳是，字如是，又號河東君。松江人。工詩善畫，輕財好俠，有烈丈夫風。」寅恪案，電發此數語殊可爲河東君適當之評價。至目河東君爲松江人，亦是河東君自稱松江籍之一旁證也。）「凝明嗔亦好，溶漾坐堪憐。」一聯，實與玉臺新詠伍沈約「六憶詩」及戊寅草中河東君擬作之第壹第貳兩組「六憶詩」有關。上句「凝明嗔亦好」即用休文「憶坐時」詩「嗔時更可憐」之句。下句乃出河東君擬休文作第壹組「六憶詩」中第貳首「憶坐時，溶漾自然生」之句。故此一聯，皆形容坐時之姿態。吾人今日雖亦誦讀玉臺新詠，然儻使不得見河東君戊寅草，則不能盡知牧齋此聯之出處及造語之佳妙矣。「薄病如中酒，輕寒未折綿」一聯。上句前於上元夜錢柳二人同過虎丘賦詩節已詳論之。下句亦於第叁章論陳臥子蝶戀花「春曉」詞詳言之，故皆不須復贅。「清愁長約略，微笑與遷延」一聯，摹繪河東君多愁少樂之情態，前録河東君「春日我聞室作，呈牧翁」及牧齋「河東君春日詩有夢裏愁端之句，憐其作憔悴之語，聊廣其意」兩詩，可以窺見。綜合此四句及「妙麗傾城國」句觀之，則牧齋亦是從王實甫「多愁多病身，傾國傾城貌」之語，（見西廂記「鬧齋」雁兒落。）奪胎换骨而來者耶？凡此諸句，頗易通解，唯「凝明嗔亦好，溶漾坐堪憐」一聯，頗費考量，姑以意揣之，殆謂河東君嗔怒時，目睛定注，如雪之凝明。静坐時，眼波動蕩，如水之溶漾。實動静咸宜，無不美好之意歟？此解當否，殊不敢自信矣。</p>

  <p class="bodytext">「有美詩」又云：</p>

  <p class="bodytext-fs-only-np">茗火閒房活，鑪香小院全。日高慵未起，月出皎難眠。授色偏含睇，藏鬮互握拳。屏圍燈焰直，坐促笑聲圓。朔氣除簾箔，流光度毳氈。相將行樂地，共趁討春天。</p>

  <p class="bodytext">寅恪案，此節牧齋敍其崇禎十三年歲暮至十四年歲初，與河東君在我聞室中，除舊歲，迎新年之一段生活。「茗火閒房活，鑪香小院全。」一聯，可與前録牧齋「庚辰除夜守歲」詩「深深簾幙殘年火，小小房櫳滿院香」及河東君「除夕次韻」詩「小院圍鑪如白晝，兩人隱几自焚香」相參證。上句「茗火閒房活」之「茗火活」乃用東坡後集柒「汲江煎茶」詩「活水還須活火烹」之句，即出趙璘因話録貳商部「李司徒汧公鎮宣武」條所載李約「茶須緩火炙，活火煎」之語也。（可參辛文房唐才子傳陸李約傳。）下句「鑪香小院全」即錢柳兩人守歲詩所詠者，可知皆是當時實况也。「授色偏含睇，藏鬮互握拳。」上句用漢書伍柒上司馬相如傳「上林賦」：「色授魂予。」（參文選捌。）下句其最初典故無待詳引，但牧齋實亦兼用李義山詩集下「擬意」詩「漢后共藏鬮」之句。檢國光社影印東澗寫校李商隱詩集下此詩「鬮」字無别作。涵芬樓影印明嘉靖本亦同。朱鶴齡李義山詩集箋注本下，此字作「鬮」，下注：「一作鈎。」全唐詩第捌函李商隱叁與朱本同。馮浩玉谿生詩詳注叁作「鈎」，下注：「一作鬮。」然則牧齋認爲當作「鬮」字，故賦有美詩，亦用「鬮」字也。「屏圍燈焰直，坐促笑聲圓。朔氣除簾箔，流光度毳氈」兩聯，亦皆寫庚辰除夕守歲事。如取前録錢柳二人除夕詩中錢之「合尊促席餞流光」，「深深簾幙殘年火」及柳之「照室華燈促豔妝」，「明日珠簾侵曉卷」等句觀之，即可證也。「相將行樂地，共趁討春天」一聯乃指辛巳元日事。觀前録牧齋詩題云：「辛巳元日雪後與河東君訂春遊之約」及錢柳兩詩可知也。</p>

  <p class="bodytext">「有美詩」又云：</p>

  <p class="bodytext-fs-only-np">未索梅花笑，徒聞火樹燃。半塘春漠漠，西寺草芊芊。南浦魂何黯，東山約已堅。自應隨李白，敢儗伴伶玄。密意容挑卓，微詞託感甄。楊枝今婉孌，桃葉昔因緣。</p>

  <p class="bodytext">寅恪案，此六聯乃敍本欲與河東君同作杭州之遊而未實現，遂先過蘇州，同至嘉興，然後河東君别去也。「未索梅花笑，徒聞火樹燃。」上句即河東君與汪然明尺牘第叁拾通所云：「弟方躭遊蠟屐，或至閣梅梁雪，彦會可懷。」蓋河東君作此書時，爲崇禎十三年歲杪正在牧齋家中。錢柳二人原有同遊西湖觀梅之約也。下句指上元夜與河東君同舟泊虎丘西溪，小飲沈璜齋中事。觀「徒聞」二字，則河東君不踐觀梅西湖之約，僅作虎丘觀燈之遊，牧齋惆悵失望之情，溢於言表矣。「火樹」之典，遵王注引西京雜記壹「積草池中有珊瑚樹」條，固是，而尚未盡。必合全唐詩第貳函蘇味道「正月十五夜」詩「火樹銀花合」之句釋之，其意方備。但多數類書如佩文韻府陸陸七遇韻，引此詩，作者爲沈佺期，未知孰是，俟考。「半塘春漠漠，西寺草芊芊」一聯，乃敍泊舟虎丘西溪經過停留之地。上句「半塘」可參同治修蘇州府志捌水門「半塘橋」，同書叁伍古蹟門「半塘寺」及同書肆貳寺觀門肆「半塘壽聖教寺」等記載。下句「西寺」，據同治修蘇州府志柒山門「虎邱山」條所云：</p>

  <p class="bodytext-fs-only-np">吴地志：山本晉司徒王珣與弟司空珉之别墅，山下因有短簿祠，捨爲東西二寺，後合爲一佛殿。</p>

  <p class="bodytext">可證知也。「南浦魂何黯，東山約已堅」一聯，謂河東君將離之時，訂後來重會之約也。「自應隨李白，敢儗伴伶玄」一聯，上句乃牧齋借用太白「贈汪倫」：（見全唐詩第叁函李白壹壹。）「李白乘舟將欲行。忽聞岸上踏歌聲。桃花潭水深千尺，不及汪倫送我情」詩，以比河東君送己身往游新安，同舟至嘉興。更惜其未肯竟隨之同行也。下句自用「飛燕外傳」自序，不待徵引。但牧齋實亦兼用東坡後集肆「朝雲詩」：「不似楊枝别樂天。恰如通德伴伶玄。」之語。蓋下文有「楊枝今婉孌」之句，而「伴」字又從蘇詩來也。李璧王荆公詩注貳柒「張侍郎示東府新居詩，因而和酬」二首之一「功謝蕭規慙漢第，恩從隗始詫燕臺。」句，引西清詩話略云：</p>

  <p class="bodytext-fs-only-np">荆公笑曰，子善問也。韓退之鬭雞聯句「感恩從隗始」。若無據，豈當對「功」字也。（前第壹章已詳引。）</p>

  <p class="bodytext">前釋「火樹」注，以爲遵王注雖引西京雜記，而意義未盡，故必合蘇味道詩以補足之。兹釋「伶玄」句，亦必取東坡詩參證，始能圓滿。何况牧齋詩中「伴」字從東坡朝雲詩來，恰如半山詩中「恩」字從昌黎鬬雞聯句來耶？凡考釋文句，雖須引最初材料，然亦有非取第貳第叁手材料合證不可者。觀此例可知。前第壹章論錢柳詩中相互之關係，已詳言之。讀者可並取參會之也。</p>

  <p class="bodytext">抑更有可論者，前言牧齋之賦有美詩，多取材於玉臺新詠。其主因爲孝穆之書，乃關於六朝以前女性文學之要籍，此理甚明，不待多述。又以河東君之社會身份，不得不取與其相類之材料以補足之，斯亦情事所必然者。就此詩使用之故實言之，玉臺新詠之外，出於宋代某氏侍兒小名録補遺者，頗復不少。如「容華及麗娟」，「吹簫嬴女得」，「舞袖嫌纓拂」，「敢儗伴伶玄」等句，皆是其例。至於作者思想詞句之構成，與材料先後次序之關係，可參拙著元白詩箋證稿新樂府章七德舞篇所論，兹不詳及。</p>

  <p class="bodytext">「有美詩」又云：</p>

  <p class="bodytext-fs-only-np">灞岸偏縈别，章臺易惹顛。娉婷臨廣陌，婀娜點晴川。眉憮誰堪畫，腰纖孰與擩。藏鴉休菴藹，拂馬莫纏綿。絮怕粘泥重，花憂放雪蔫。芳塵和藥減，春病共愁煎。目逆歸巢燕，心傷叫樹鵑。惜衣鶯睍睆，護粉蝶翩翾。</p>

  <p class="bodytext">寅恪案，此八聯乃敍河東君思歸惜别多愁多病之情况。所用辭語典故，大部分皆與柳有關，而尤與李義山詠柳之詩有關也。兹不必逐句分證，唯舉出李詩語句，讀者自能得之。據此可知牧齋賦有美詩，除玉臺新詠，杜工部詩外，玉谿生一集亦爲其取材最重要之來源也。如「灞岸已攀行客手」，（李義山詩集下「柳」。）「章臺從掩映」，（同集上「贈柳」。）「更作章臺走馬聲」，（同集上「柳」。）「娉婷小苑中。婀娜曲池東」，（同集上「垂柳」。）「眉細從他斂，腰輕莫自斜」，（同集上「謔柳」。）「莫損愁眉與細腰」，（同集上「離亭賦得折楊柳」二首之一。）「長時須拂馬，密處小藏鴉」，（同集上「謔柳」。）「忍放花如雪」，（同集上「贈柳」。）「不爲清陰減路塵」，（同集中「關門柳」。）「絮飛藏皓蝶，帶弱露黄鸝」，（同集上「柳」。）凡此諸例，皆足爲證，可不一一標出矣。又「腰纖孰與擩」之「擩」字，即同於「撋」字。考工記鮑人：「進而握之，欲其柔而滑也。」注云：「謂親手煩撋之。」毛詩周南「葛覃」篇「薄汙我私」箋云：「煩撋之用功深。」釋文云：「撋，諸詮之音而專反。」阮孝緒字略云：「煩撋猶捼莎也。」董解元西廂記諸宫調中吕調千秋節云：「百般撋就十分閃。」然則牧齋蓋糅合聖文俗曲，而成此語者。黄宗羲思舊録「錢謙益」條（梨洲遺著彙刊本。）云：「用六經之語，而不能窮經。」太沖所指摘東澗文章之病，其是非兹姑不論。但有美詩此句，則用詩禮之語，而窮極于西廂。其亦可以杜塞梨洲之口耶？一笑！</p>

  <p class="bodytext">「有美詩」又云：</p>

  <p class="bodytext-fs-only-np">攜手期弦望，沈吟念陌阡。暫游非契闊，小别正流連。即席留詩苦，當杯出涕泫。茸城車轣轆，鴛浦櫂夤緣。去水迴香篆，歸帆激矢弦。寄憂分悄悄，贈淚裹漣漣。迎汝雙安槳，愁予獨扣舷。從今吴榜夢，昔昔在君邊。</p>

  <p class="bodytext">寅恪案，此節牧齋敍河東君送其至鴛湖，返棹歸松江，臨别時贈詩送遊黄山。俟河東君行後，乃賦千言長句，以答河東君之厚意，并致其相思之情感，及重會之希望也。此節典故皆所習見，不待徵釋。唯「吴榜」一辭，自出楚辭九章「涉江」：「齊吴榜以擊汰」之語。但牧齋實亦兼取王逸注「自傷去朝堂之上，而入湖澤之中也。」之意。用此作結，其微旨可以窺見。前引黄梨洲「姜山啓彭山詩稿序」謂「虞山求少陵於排比之際，皆其形似，可謂不善學唐」。（參南雷文案柒「前翰林院庶吉士韋菴魯先生墓誌銘」。）讀者若觀此綺懷之千言排律，篇終辭意如此，可謂深得浣花律髓者，然則太沖之言，殊非公允之論矣。</p>

  <p class="bodytext">牧齋自崇禎十四年正月晦日，即正月廿九日鴛湖舟中賦有美詩後至杭州留滯約二十餘日之久，始往遊齊雲山，遊程約達一月之時間，最後訪程孟陽於長翰山居不遇，乃取道富春，於三月廿四日過嚴子陵釣臺。直至六月七日，始有「迎河東君於雲間，喜而有述」之詩。據此牧齋離隔河東君約經四月之久，始復會合也。此前一半之時間牧齋所賦諸詩皆載於初學集及東山詶和集。但此後一半之時間，則所作之詩未見著録。以常理論之，按諸牧齋平日情事，如此寂寂，殊爲不合。就前一期中牧齋所甚有關係之人，及在杭州時之地主汪然明言之，牧齋詩中絶不見汪氏踪跡。考春星堂詩集肆閩遊詩紀第壹題爲「暮春辭家閩遊，途中寄示兒輩貞士繼昌」。然則然明之離杭赴閩訪林天素，在崇禎十四年三月。此年二三月間，牧齋實在杭州，且寓居汪氏别墅。牧齋此時所作詩中，未見汪氏踪跡者，或因然明此際適不在杭州，或因汪氏雖亦能篇什，但非牧齋唱詶之詩友，汪氏雖在杭州有所賦詠，牧齋亦不採録及之。故此前一時期中無汪氏踪跡，尚可理解。至若後一時期既達兩月之久，而牧齋不著一詩，當必有故，今日未易推知。檢陳忠裕全集壹肆三子詩稿有「孟夏一日禾城遇錢宗伯，夜談時事」五言律二首。按臥子自撰年譜上崇禎十四年辛巳條云：</p>

  <p class="bodytext-fs-only-np">是歲浙西大旱，漕事迫。嘉之崇德，湖之德清素頑梗，屬年饑，益不辦。大中丞奉旨譴責。令予專督崇德，而自督德清。予疏剔月餘，遂與他邑相後先矣。</p>

  <p class="bodytext">然則牧齋於辛巳三月廿四日過釣臺經杭州，於四月朔日即在嘉興遇見臥子。自三月廿四日至四月初一日，其間時日甚短，故知牧齋此次由黄山返家，行色匆匆，與前之往遊新安，從容留滯者，絶不相同。蓋牧齋因河東君之不願同遊，獨自歸松江，恐有變化，於是籌畫經營不遺餘力，終於經兩月之時間，遂大功告成矣。臥子此時不知是否得知河東君過訪半野堂之消息。但牧齋於此際遇見臥子，其心中感想若何，雖未能悉。然錢陳皆一時能詩之人，臥子既有篇什，牧齋不容缺而不報。今初學集中此時之詩，獨不見臥子踪跡者，當是牧齋不欲臥子之名著録於此際，轉致有所不便耶？臥子此題二首之一有句云，「山川留謝傅」，殊不知河東君訪半野堂初贈詩有「東山葱嶺莫辭從」句。陳柳兩詩語意，不謀而合，可笑也。</p>

  <p class="bodytext">又檢陳忠裕全集壹捌湘真閣稿「贈錢牧齋少宗伯」五言排律云：</p>

  <p class="bodytext-fs-only-np">明主終收璧，宵人失要津。南冠榮衮繡，北郭偃松筠。艱險思良佐，孤危得大臣。東山雲壑裏，早晚下蒲輪。</p>

  <p class="bodytext">此詩作成之時日未能確定。但既有「南冠」「北郭」一聯，則至早不能在牧齋因張漢儒誣訐被逮至北京入獄經年，得釋歸里以前，即崇禎十一年冬季以前。據臥子自撰年譜上崇禎十二年己卯條云：「季秋禫除。」十三年庚辰條略云：「三月北發。六月就選人，得紹興司李。七月南還。八月奉太安人攜家渡錢塘。」則此詩有作於崇禎十二年，或十三年之可能。更考初學集壹柒移居詩集崇禎十三年庚辰八月所作永遇樂詞「十六夜見月」云：「天公試手，浴堂金殿，瞥見清明時節。」句下自注云：「時中朝新有大奸距脱之信。」據明史壹壹拾宰輔年表崇禎十三年六月薛國觀致仕。國觀乃温體仁黨，夙與東林爲敵，（參明史貳伍叁薛國觀傳并詳牧齋永遇樂詞錢曾注。）牧齋所謂大奸，當指韓城而言。臥子詩「宵人失要津」，或即兼指温薛輩。蓋温薛皆去，牧齋可以起用矣。又牧齋永遇樂詞尚有「十七夜」一首云：「生公石上，周遭雲樹，遮掩一分殘闕。」似牧齋此時亦遊寓蘇州。但初學集肆叁保硯齋記略云：</p>

  <p class="bodytext-fs-only-np">保硯齋者，戈子莊樂奉其先人文甫所藏唐式端研，以詒其子棠，而以名其齋也。戈子攜其子過余山中，薰沐肅拜而請爲之記。崇禎庚辰中秋記。</p>

  <p class="bodytext">則崇禎十三年中秋日牧齋猶在常熟。是否十七日即至蘇州，尚難確知。假定其實至蘇州者，臥子贈詩自應同在吴苑矣。更檢杜于皇濬變雅堂詩集壹載「奉贈錢牧齋先生」五古一首，不知何時所作。唯詩中有句云：</p>

  <p class="bodytext-fs-only-np">何期虎丘月，一沃龍門雨。</p>

  <p class="bodytext">此首前一題「半塘」云：</p>

  <p class="bodytext-fs-only-np">虎丘連半塘。五里共風光。此時素秋節，遠勝三春陽。西風埽不盡，滿路桂花香。</p>

  <p class="bodytext">故知茶村於中秋前後在虎丘遇見牧齋，或即是崇禎十三年秋季與臥子賦贈牧齋詩同時同地。蓋杜氏與幾社名士本具氣類之雅，（見變雅堂集伍「送朱矞三之任松江序」及杜登春「社事本末」。）殊有同時同地賦詩以贈黨社魁首之可能也。俟考。總而言之，錢陳兩人交誼如此篤摯，當日牧齋應有詩書以答臥子厚意。後來刻初學集删去不録，亦與删去酬答臥子禾城贈詩同一事例，似因避去柳陳關係之嫌所致。此點若非出自牧齋，則必由於瞿稼軒之主張。瞿氏於此未免拘泥春秋「爲尊者諱，爲親者諱」之旨。（見春秋公羊傳閔公元年。）遂爲師母諱耶？</p>

  <p class="bodytext">復檢杜登春社事本末略云：</p>

  <p class="bodytext-fs-only-np">是時烏程（指温體仁。）去位，楊［嗣昌］，薛［國觀］相繼秉國鈞。西銘（指張溥。）中夜不安，唯恐朝端尚以黨魁目之也。計非起復宜興，（指周延儒。）終是孤立之局。乃與錢蒙叟［謙益］，項水心［煜］，徐勿齋［汧］，馬素修［世奇］諸先生謀於虎邱石佛寺。遣幹僕王成貽七札入選君吴來之先生昌時邸中。時吴手操朝柄，呼吸通帝座，而輦轂番子密布，内外線索難通，王成以七札熟讀，一字一割，雜敗絮中，至吴帳中，爲簑衣裱法，得達羣要。此辛巳二月間事。於是宜興以四月起，（寅恪案，明史壹壹拾宰輔年表崇禎十四年辛巳欄載：「延儒二月召，九月入。」同書叁佰捌姦臣傳周延儒傳云：「［崇禎］十四年二月詔起延儒。九月至京，復爲首輔。」杜氏「四月」之語，誤。）而西銘即以四月暴病云殂。</p>

  <p class="bodytext">寅恪案，牧齋與張項徐馬謀於虎丘石佛寺，杜氏雖未確言何時，以當日情勢推之，或即在崇禎十三年中秋前後，亦即臥子茶村賦詩贈牧齋之時也。俟考。</p>

  <p class="bodytext">至於錢陳兩人論詩之宗旨，雖非所欲詳論，然亦可略引牧齋之言，以見一斑。</p>

  <p class="bodytext">有學集肆柒「題徐季白卷後」略云：</p>

  <p class="bodytext-fs-only-np">余之評詩，與當世牴牾者，莫甚于二李及弇州。二李且置勿論，弇州則吾先世之契家也。余髮覆額時，讀前後四部稿皆能成誦，闇記其行墨。今所謂晚年定論者，皆舉揚其集中追悔少作與其欲改正巵言，勿悮後人之語，以戒當世之耳論目食，刻舟膠柱者。初非敢鑿空杜譔，欺誣先哲也。雲間之才子如臥子舒章，余故愛其才情，美其聲律，惟其淵源流别，各有從來，余亦嘗面規之，而二子亦不以爲耳瑱。采詩之役，未及甲申以後，豈有意刊落料揀哉？如雲間之詩，自國初海叟諸公以迄陳李，可謂極盛矣。</p>

  <p class="bodytext">據此可知牧齋雖與臥子舒章論詩宗旨不同，然亦能賞其才藻，不甚訶詆。臥子舒章二人亦甚推重牧齋。觀臥子此次在嘉興贈牧齋之詩，及陳忠裕全集壹捌湘真閣集「贈錢牧齋少宗伯」五言排律。又臥子安雅堂稿壹捌壬午冬「上少宗伯牧齋先生書」并臥子自撰年譜上崇禎十年丁丑條述牧齋稼軒由蘇被逮至京事。其略云：</p>

  <p class="bodytext-fs-only-np">予與錢［謙益］瞿［式耜］素稱知己。錢瞿［被逮］至西郊，朝士未有與通者。予欲往見，僕夫曰，較事者耳目多，請微服往。予曰，親者無失其爲親，無傷也。冠蓋策馬而去，周旋竟日乃還。其後獄益急，予頗爲奔奏，聞於時貴。</p>

  <p class="bodytext">等可爲例證。至於舒章，則有一事關涉錢柳，疑問殊多，頗堪玩味。舒章蓼齋集叁伍「與臥子書」第貳通略云：</p>

  <p class="bodytext-fs-only-np">昔諸葛元遜述陸伯元語，以爲方今人物彫盡，宜相輔車，共爲珍惜。不欲使將進之徒，意不歡笑。弟反復此言，未嘗不歎其至也。但以邇來君子之失，每不尚同，自託山藪，良非易事。故弟欲少加澄論，使不至於披猖。是以對某某而思公叔之義，見某某而懷仲舉之節。談議之間，微有感慨，非好爲不全之意，見峯岠於同人也。某某才意本是通穎，而嫋情嫫母，遂致紛紛。謗議之來，不在於虞山，而在於武水。弟欲大明其不然，而諸君亦無深求者，更無所用解嘲之語耳。春令之作，始於轅文。此是少年之事，而弟忽與之連類，猶之壯夫作優俳耳。</p>

  <p class="bodytext">寅恪案，前第叁章論春令問題中已略引及舒章此書。據臥子年譜推測舒章作此書時當在崇禎十年臥子將由京南旋之際。書中所謂「虞山」乃指牧齋，自不待言。「武水」疑指海鹽姚叔祥士粦。可參初學集壹柒移居詩集「姚叔祥過明發堂共論近代詞人，戲作絶句十六首」。</p>

  <p class="bodytext">據舒章之語，則對於牧齋殊無惡意，可以推見。所可注意者，舒章所謂「才意通穎」之某某，究屬誰指？其所「嫋情」之「嫫母」又是何人？據李書此節下文即接以春令問題，似此兩事實有關聯，即與河東君有關也。前第叁章引錢肇鼇質直談耳謂河東君「在雲間，則宋轅文李存我陳臥子三先生交最密」。錢氏之語必有根據，但關於李待問一節，材料甚爲缺乏，或者此函中「才意通穎」之「某某」，即指「問郎」而言耶？以舒章作書之年月推之，謂所指乃存我在此時間與河東君之關係，似亦頗有可能。若所推測者不謬，則舒章以「嫫母」目河東君，未免唐突西子，而與牧齋有美詩「輸面一金錢」之句，用西施之典故，以譽河東君之美者，實相違反矣。一笑！</p>

  <p class="bodytext">牧齋此次之遊西湖及黄山，不獨與河東君本有觀梅湖上之約，疑亦與程松圓有類似預期之事。據前引河東君與汪然明尺牘第叁拾通云：</p>

  <p class="bodytext-fs-only-np">弟方躭遊蠟屐，或至閣梅梁雪，彦會可懷。不爾，則春懷伊邇，薄遊在斯，當偕某翁便過通德，一景道風也。</p>

  <p class="bodytext">考此札之作，當在崇禎十三年庚辰冬季。此時松圓亦同在牧齋家中。頗疑牧齋因松圓此際正心情痛苦，進退維谷，將離虞山歸新安之時。特作此往遊西湖及黄山之預約，以免獨與新相知偕行，而不與耦耕舊侣同遊之嫌，所以聊慰平生老友之微意，未必遲至崇禎十四年辛巳春間，始遣人持書遠至新安，作此預約也。但檢初學集肆陸「遊黄山記序」略云：</p>

  <p class="bodytext-fs-only-np">辛巳春余與程孟陽訂黄山之游，約以梅花時，相尋于武林之西溪。踰月而不至。余遂有事于白嶽，黄山之興少闌矣。壬午孟陬虞山老民錢謙益序。</p>

  <p class="bodytext">及有學集壹捌「耦耕堂詩序」略云：</p>

  <p class="bodytext-fs-only-np">崇禎癸未十二月吾友孟陽卒于新安之長翰山。又十二年，歲在甲午，余所輯列朝詩集始出。［初］辛巳春，約游黄山，首塗差池，歸舟值孟陽於桐江。篝燈夜談，質明分手，遂泫然爲長别矣。</p>

  <p class="bodytext">黄山記作於崇禎十五年正月，耦耕堂序作年雖不詳，亦在孟陽既卒十二年以後，皆牧齋事後追憶之筆。兩序文意，若作預約孟陽於辛巳春爲黄山之遊，而非於辛巳春始作此約，則與當日事理相合。然繹兩序文之辭語，似於辛巳春始作此約者，恐是牧齋事後追憶，因致筆誤耳。或者牧齋當崇禎十三四年冬春之間，新知初遇，舊友將離，情感衝突，心理失常之際，作游黄山記時，正值河東君患病甚劇。作耦耕堂詩序時，撫今追昔，不勝感慨。此等時間，精神恍惚，記憶差錯，遂有如是之記載耶？至若游黄山記之一云：「二月初五日發商山，初七日抵湯院。」證以初學集壹玖「東山詩集貳」下注：「起辛巳三月，盡一月」之語，則此記「二月」之「二」字，乃是「三」字之譌，固不待辨也。</p>

  <p class="bodytext">復次，孟陽與牧齋之關係，其詳可於兩人之集中見之，兹不備論。但其同時人如前第叁章引朱鶴齡愚庵小集「與吴梅村書」，載宋轅文深鄙松圓，稱爲牧齋之「書傭」。後來文士如朱竹垞論松圓詩，亦深致不滿。兹略録朱氏之言，以見三百年來評論松圓詩者之一例。</p>

  <p class="bodytext">明詩綜陸伍所選程嘉燧詩，附詩話云：</p>

  <p class="bodytext-fs-only-np">孟陽格調卑卑，才庸氣弱。近體多於古風，七律多於五律。如此伎倆，令三家邨夫子誦百翻兔園册，即優爲之，奚必讀書破萬卷乎？牧齋尚書深懲何李王李流派，乃於明三百年中特尊之爲詩老。六朝人語云：「欲持荷作柱，荷弱不勝梁。欲持荷作鏡，荷暗本無光。」得無類是與？姑就其集中稍成章者，録得八首。</p>

  <p class="bodytext">夫松圓之詩固非高品，自不待言。但其别裁明代之僞體，實爲有功。古今文學領域至廣，創作家與批評家各有所長，不必合一。松圓可視爲文學批評家，不必爲文學創作者。竹垞所言，固非平情通識之論也。</p>

  <p class="bodytext">松圓與牧齋兩人平生論詩之旨極相契合一點，兹姑不論。唯就崇禎十三四年冬春之間，兩人之交誼言之，則殊覺可笑可憐。松圓本欲徇例往牧齋家度歲，忽遇見河東君亦在虞山，遂狼狽歸里。牧齋又約其於西湖賞梅。松圓因恐河東君亦隨往，故意負約不至杭州，俟牧齋獨遊新安，訪孟陽於長翰山居。孟陽又復避去，蓋未知河東君是否同來之故。及牧齋留題於山居别去之後，松圓返家，始悉河東君未隨來遊，於是追及牧齋於桐江，留此最後之一别。噫！年逾七十垂死之老翁，跋涉奔馳，藏頭露尾，有如幼稚之兒童爲捉迷藏之戲者，豈不可笑可憐哉？牧齋固深知孟陽之苦趣，於孟陽卒後，其詩文中涉及孟陽者，則往往追惜於桐江之死别，情感溢於言表。由今觀之，牧齋内心之痛苦，抑又可推見矣。</p>

  <p class="bodytext">牧齋此次，即崇禎十四年二月之大部分時間，滯留杭州。其踪跡皆於初學集壹捌東山詩集壹，寓杭州諸詩中，推尋得之。檢此集此卷所載諸詩，自「有美詩」後至「餘杭道中望天目山」，只就牧齋本人所作，而河東君和章不計外，共得九題。取東山詶和集貳所載牧齋之詩參較，則初學集所載多東山詶和集五題。蓋此五題之所詠，皆與河東君無關故也。但此五題雖與河東君無關，然皆牧齋崇禎十四年二月留滯杭州所作。在此時間，牧齋既因河東君之未肯同來，程松圓復不願踐約，失望之餘，無可奈何之際，只得聊與當時當地諸人，作不甚快心滿意之酬酢。實與此時此地所賦有關河東君諸詩，出於真摯情感者，區以别矣。此類酬應之作，原與本文主旨無涉，自可不論。唯其中亦略有間接關係，故僅就其題中之地或人稍述之，以備讀者作比較推尋之資料云爾。</p>

  <p class="bodytext">初學集壹捌東山詩集壹「棲水訪卓去病」云：</p>

  <p class="bodytext-fs-only-np">（詩略。）</p>

  <p class="bodytext">寅恪案，有學集叁貳「卓去病先生墓誌銘」略云：</p>

  <p class="bodytext-fs-only-np">去病姓卓氏，名爾康。杭之塘西里人。</p>

  <p class="bodytext">又光緒修唐棲志貳山水門「官塘運河」條云：</p>

  <p class="bodytext-fs-only-np">下塘在縣之東北，洩上塘之水，受錢湖之流，歷五林唐棲，會於崇德，北達漕河，故曰新開運河。</p>

  <p class="bodytext">據此知牧齋於崇禎十四年正月晦日，即廿九日，在鴛湖舟中賦有美詩後，當不易原來與河東君同乘之舟，直達杭州。初次所訪之友人，即「杭之塘西里人」卓去病。後此九年，即順治七年，牧齋訪馬進寶於婺州，途經杭州，東歸常熟，有學集叁庚寅夏五集「西湖雜感」序云：「是月晦日記於塘栖道中。」亦由此水道者。蓋吴越往來所必經也。</p>

  <p class="bodytext">「夜集胡休復庶嘗故第」云：</p>

  <p class="bodytext-fs-only-np">惟餘寡婦持門户，更倩窮交作主賓。</p>

  <p class="bodytext">寅恪案，此兩句下，牧齋自注云：「休復無子，去病代爲主人。」又初學集捌壹載「爲卓去病募飯疏」一文，列於「書西溪濟舟長老册子」及「追薦亡友綏安謝耳伯疏」後。故知此三文當爲崇禎十四年二月留滯杭州同時所作也。休復名允嘉，仁和人。事蹟見光緒修杭州府志壹肆肆文苑傳壹。</p>

  <p class="bodytext">「西溪鄭庵爲濟舟長老題壁」云：</p>

  <p class="bodytext-fs-only-np">頻炷香燈頻掃地，不拈佛法不談詩。落梅風裏經聲遠，修竹陰中梵響遲。</p>

  <p class="bodytext">寅恪案，初學集捌壹「書西溪濟舟長老册子」略云：</p>

  <p class="bodytext-fs-only-np">獻歲拏舟游武林，泊蔣邨，策杖看梅，徧歷西溪法華，憩鄭家庵。濟舟長老具湯餅相勞。觀其舉止樸拙，語言篤摯，宛然雲棲老人家風也。口占一詩贈之，有「頻炷香燈頻掃地，不拈佛法不談詩」之句，不獨傾倒於師，實爲眼底禪和子痛下一鉗錘耳。師以此地爲雲棲下院，經營數載，未潰於成，乞余一言爲唱導。辛巳仲春聚沙居士書於蔣邨之舟次。</p>

  <p class="bodytext">光緒修杭州府志叁伍寺觀貳「古法華寺」條云：</p>

  <p class="bodytext-fs-only-np">在西溪之東，法華山下。明隆萬間，雲棲袾宏以雲間鄭昭服所捨園宅爲常住，址在龍歸徑北，約八畝有奇。初號雲棲别室，俗名鄭菴。崇禎［六年］癸酉秋郡守龐承寵給額稱古法華寺。</p>

  <p class="bodytext">此條下附吴應賓（吴氏事蹟見明詩綜伍伍及明詩紀事庚壹伍等。）「古法華寺記」云：</p>

  <p class="bodytext-fs-only-np">古杭法華山有雲棲别院者，乃雲間青蓮居士鄭昭服所施建也。居士歸依蓮大師，法名廣瞻，雅發大願，將昔所置樓房宅舍山場園林若干，施與彌天之釋，爲布地之金。大師命僧濟舟等居焉。青蓮棄世，其子文學食貧，而此永爲法華道場。衆請郡守龐公承寵捐金給額，改爲古法華寺，濟舟乞余言以紀其事。</p>

  <p class="bodytext">前論牧齋崇禎庚辰冬至日示孫愛詩，已引此「書濟舟册子」之文上一節，痛斥嘉禾門人所寄乞敍之某禪師開堂語録，兹不重録。濟舟雖爲能守「雲棲老人家風」之弟子，且能求當世文人爲之賦詩作記，似亦一風雅道人，但據牧齋此文下一節所描繪，則殊非具有學識，貫通梵典之高僧。今忽爲之賦詩，並作文唱導募化，未免前後自相衝突，遂故爲抑揚之辭，藉資掩飾，用心亦良苦矣。噫！牧齋當此時此地，河東君未同來，程松圓不踐約，孤遊無俚，難以消遣之中，不得已而與此老邁專事念佛之僧徒往來酬酢。其羈旅寂寞之情况，今日猶能想見。所詠之詩，亦不過藉以解嘲之語言，其非此卷諸詩中之上品，無足怪也。</p>

  <p class="bodytext">「西溪湖水看梅，贈吴仁和」云：</p>

  <p class="bodytext-fs-only-np">（詩略。）</p>

  <p class="bodytext">寅恪案，吴仁和者，當時仁和縣知縣吴坦公培昌也。光緒修杭州府志壹佰貳職官肆仁和縣知縣云：</p>

  <p class="bodytext-fs-first-np">吴培昌。華亭人。進士。［崇禎］十一年任。</p>

  <p class="bodytext-fs-last-np">胡士瑾。貴池人。進士。［崇禎］十五年任。</p>

  <p class="bodytext">又陳忠裕全集壹陸湘真閣集「寄仁和令吴坦公」七律，題下附考證可互參。臥子寄坦公詩，有句云：</p>

  <p class="bodytext-fs-only-np">常嚴劍佩迎朝貴，更飭廚傳給隱淪。</p>

  <p class="bodytext">可謂適切坦公當日忙於送往迎來之情况。若牧齋者，以達官而兼名士，正處於朝貴隱淪之間，宜乎有劍佩之迎，廚傳之給也。</p>

  <p class="bodytext">「横山題江道闇蝶庵」云：</p>

  <p class="bodytext-fs-only-np">疏丘架壑置柴關。冢筆巢書斷往還。盡攬煙巒歸几上，不教雲物到人間。蕭疎屋宇松頭石，峭蒨風期竹外山。莫殢蝶庵成蝶夢，似君龍臥未應閒。</p>

  <p class="bodytext">寅恪案，江道闇本末未詳，俟更考。但檢馬元調横山遊記（下引各節可參光緒修杭州府志叁拾古蹟貳「横山草堂」條及所附江元祚「横山草堂記」。）卷首崇禎十年夏五月自序略云：</p>

  <p class="bodytext-fs-only-np">武林余所舊遊，未聞有横山焉者。今年春偶來湖上，一日夢文陸子歷敍此中讀書談道之士，爲余所未見者六七人。余因請六七人室廬安在？夢文謂諸子近耳，獨江道闇邦玉在黄山深處。然言黄山，不言横山。（寅恪案，江元祚文云「黄山舊名横山，土音呼横爲黄，遂相傳爲黄山」等語，可供參證。）</p>

  <p class="bodytext">同書「樓西小瀑」條云：</p>

  <p class="bodytext-fs-only-np">返乎竹浪［居］，而道闇適自城中歸蝶菴。亟來晤。相見恨晚。抗言往昔，談諧間發，極爾清歡，夜分乃歇。</p>

  <p class="bodytext">同書「白龍潭」條云：</p>

  <p class="bodytext-fs-only-np">［四月］廿八日早起即問白龍潭，邦玉謂草深竹密，宜俟露晞。乃先走蝶菴，訪道闇。蝶菴者，道闇藏修精舍，徑在緑香亭外。沿溪得小山口，緑陰沉沉，編荆即是。秀竹千竿，掩映山閣。歷磴連呼，衡門始豁。升堂坐定，寂如夜中，仰看屋梁，大字凡四，「讀書談道」。心胸若披，樂哉斯人，飲水當飽。</p>

  <p class="bodytext">同書卷末載崇禎十年丁丑小寒日勾甬萬泰跋略云：</p>

  <p class="bodytext-fs-only-np">自邦玉氏誅茅結廬，一時名流多樂與之游，而人始知有横山。會同人江子道闇挈妻子讀書其中，因得偕陸子文虎［彪］策杖從之。</p>

  <p class="bodytext">可知江道闇爲杭州名士無疑，而馬氏遊記關於蝶菴之敍述，尤可與錢詩相印證也。至馬萬二氏所言之邦玉，或即作「横山草堂記」之江元祚。但牧齋此次遊横山之詩什，不及邦玉之名與其園林之勝，殊不可解。今亦未悉其本末，並與道闇之關係，當再詳檢。</p>

  <p class="bodytext">光緒修杭州府志叁叁名勝門「西溪探梅」條云：</p>

  <p class="bodytext-fs-only-np">由松木場入古蕩溪，溪流淺狹，不容巨舟。自古蕩而西至于留下，並稱西溪。曲水周環，羣山四繞。名園古刹，前後踵接，又多蘆汀沙溆，重重隔斷，略彴通行，有輿馬不能至者。其地宜稻宜蔬宜竹，而獨盛于梅花。蓋居民以爲業，種梅處不事雜植，且勤加修護，本極大而有致。又多臨水，早春時沿溪泛舟而入，彌漫如香雪海。</p>

  <p class="bodytext">沈德潛等輯西湖志纂壹叁「西溪勝蹟」云：</p>

  <p class="bodytext-fs-only-np">西溪溪流深曲，受餘杭南湖之浸，横山環之，凡三十六里。</p>

  <p class="bodytext">牧齋留滯杭州時間幾達一月之久，其踪跡似未越出西溪横山之區域。號爲賞花，實則懷人。於無可奈何之際，當亦尋訪名勝，愁對隱淪。凡此諸人諸地，並不能驚破其羅浮酣夢也。</p>

  <p class="bodytext">錢氏此次之游杭州，共得詩九首。直接及間接有關於梅花者，凡六首。其中二首，一爲當地寺僧，一爲當地官吏而作，可不計外，餘四首實皆爲河東君而賦也。觀梅之舉，本約河東君同行，河東君既不偕游，於是牧齋獨對梅花，遠懷美人，即景生情，故此四首詠梅之作，悉是河東君之寫真矣。</p>

  <p class="bodytext">東山詶和集貳牧翁「西溪永興寺看緑萼梅有懷」（寅恪案，初學集壹捌此題下多「梅二株蟉虯可愛，是馮祭酒手植」十三字。）云：</p>

  <p class="bodytext-fs-only-np">略彴緣溪一徑斜。寒梅偏占老僧家。共憐祭酒風流在，未惜看花道路賒。繞樹繁英團小閣，迴舟玉雪漾晴沙。道人未醒羅浮夢，正憶新粧萼緑華。</p>

  <p class="bodytext">河東「次韻永興看梅見懷之作」云：</p>

  <p class="bodytext-fs-only-np">鄉愁春思兩欹斜。那得看梅不憶家。折贈可憐疏影好，低迴應惜薄寒賒。穿簾小朵亭亭雪，瀁月流光細細沙。欲向此中爲閣道，與君坐臥領芳華。</p>

  <p class="bodytext">寅恪案，西湖志纂壹叁西溪勝蹟門「永興寺」條引西湖梵隱志（參光緒修杭州府志叁伍寺觀貳「永興寺」條。）云：</p>

  <p class="bodytext-fs-only-np">明萬曆初馮夢楨太史延僧真麟新之。手植緑萼梅二本，題其堂曰二雪。</p>

  <p class="bodytext">然則杭州之梅花，以西溪永興寺馮具區所植之緑萼梅爲最有名。牧齋此次游杭州看梅，歷時頗久，而多在西溪者，即由於此。何况汪然明别墅亦在此間。賞今日梅花之盛放，憶昔時美人之舊游，對景生情，更足增其詩興也。夫古來賦詠梅花之篇什甚多，其以梅花比美人者，亦復不少。牧齋博學能詩，凡所吟咏，用事皆適切不泛，辭意往往雙關。讀者若不察及此端，則於欣賞其詩幽美之處，尚有所不足也。上録七律所用故實，初視之亦頗平常，不過龍城録趙師雄羅浮夢事并蘇子瞻和楊公濟梅花詩（見東坡集壹捌「次韻楊公濟奉議梅花十首」及「再和楊公濟梅花十絶」。）及高季迪「梅花詩」（見高啓青丘集壹伍「梅花」七律九首之一。）等出處耳。但細繹之，則龍城録中云：</p>

  <p class="bodytext-fs-only-np">趙師雄於松林間，見一女人，淡粧素服。（寅恪案，今所見龍城録，諸本皆作「女人」，惟佩文齋增補陰氏韻府羣玉拾灰韻，「梅」下引龍城録「女人」作「美人」。疑陰氏所見本作「美人」也。）</p>

  <p class="bodytext">及高詩「月明林下美人來」之句，皆以昔時「美人」兩字之古典，確指今日河東君之專名。其精當不移有如此者。又前論牧齋「冬日同如是泛舟」詩「莫爲朱顔歎白頭」句，引顧公燮消夏閑記等書，足徵河東君皮膚之白。永興寺馮開之所植之雙梅，乃緑萼梅，故署其堂曰二雪。凡梅之白花者，其萼色緑。范成大范村梅譜「緑萼梅」條（見涵芬樓本説郛柒拾並參博古齋影印百川學海本。）云：</p>

  <p class="bodytext-fs-only-np">緑萼梅。凡梅花跗蒂皆絳紫色，惟此純緑。枝梗亦青，特爲清高。好事者比之九疑仙人萼緑華。京師艮嶽有萼緑華堂，其下專植此本。人間亦不多有，爲時所貴重。</p>

  <p class="bodytext">故牧齋取此眼前相對之白梅，以比遠隔他鄉美人之顔色，已甚適切。復借永興寺之緑萼梅，以譬真誥中神女之萼緑華，（見真誥壹運象篇第壹萼緑華詩。）即河東君，尤爲詞旨關聯，今古貫通。牧齋此詩「道人未醒羅浮夢，正憶新粧萼緑華」兩句，可謂言語妙絶天下矣。抑更有可論者，「新粧」二字亦有深意，李太白詩（見全唐詩第叁函李白肆「清平調詞」三首之二。）云：</p>

  <p class="bodytext-fs-only-np">借問漢宫誰得似，可憐飛燕倚新粧。</p>

  <p class="bodytext">據顧云美河東君傳云：</p>

  <p class="bodytext-fs-only-np">君爲人短小，結束俏麗。</p>

  <p class="bodytext">則河東君可比趙飛燕，而與肥碩之楊玉環迥異。寅恪初讀牧齋此詩，未解「新粧」二字之用意，一夕默誦太白詩，始恍然大悟，故標出之，以告讀者。</p>

  <p class="bodytext">河東君和作初學集不載。或是以所作未能競勝牧齋原詩之故。其詩結語云：「欲向此中爲閣道，與君坐臥領芳華。」當出王摩詰詩「閣道迴看上苑花」之句。（見全唐詩第貳函王維肆「奉和聖製從蓬萊向興慶閣道中留春雨中春望之作應制」七律。）蓋牧齋原作與右丞之作同韻，豈河東君因和牧齋之故，憶及王詩，遂有「閣道」之語耶？</p>

  <p class="bodytext">東山詶和集貳牧翁「二月九日再過永興看梅，梅花爛發，髣髴有懷。適仲芳以畫册索題，遂作短歌，書於紙尾」（寅恪案，初學集壹捌東山詩集壹「仲芳」上有「吾家」二字。）云：</p>

  <p class="bodytext-fs-only-np">西溪梅花千萬樹。低亞凝香塞行路。永興兩樹最綽約，素豔孤榮自相顧。飄黄拂緑傍香樓。春寒日暮含清愁。依然翠袖修林裏，遥憶美人溪水頭。徙倚沈吟正愁絶。見君畫册思飄瞥。開懷落落生雲山，觸眼紛紛綴香雪。羨君畫高神亦閒。趣在蒼茫近遠間。仲圭殘墨潑武水，子久粉本留虞山。我將梅花比君畫。月地雲階吐光怪。乞君揮灑墨汁餘，向我蕭閒草堂掛。草堂深柳浄無塵。淡墨疏窗會賞真。還將玉雪横斜意，舉似凌風卻月人。</p>

  <p class="bodytext">寅恪案，仲芳者，錢棻之字。光緒修嘉善縣志貳貳（參光緒修嘉興府志伍伍錢棻傳。）略云：</p>

  <p class="bodytext-fs-only-np">錢棻字仲芳。崇禎十五年經魁。構園曰蕭林，種梅百本。晚歲鍵户謝客，著書大滌山，賦詩作畫。年七十八卒。</p>

  <p class="bodytext">牧齋此詩以花比人，辭語精妙，自不待言。而「遥憶美人溪水頭」，乃一篇之主旨也。至其結語云：「乞君揮灑墨汁餘，向我蕭閒草堂掛。草堂深柳浄無塵。淡墨疏窗會賞真。還將玉雪横斜意，舉似凌風却月人。」其欲貯河東君於金屋之意，情見乎辭矣。牧齋此詩後，未載河東君和章。蓋河東君此時已不作長句古詩。其所以如此之故，今未敢妄測。然必不可以朱竹垞之論程松圓者論河東君，則可斷言也。（見明詩綜陸伍程嘉燧條。）</p>

  <p class="bodytext">更有可論者，光緒修常昭合志稿肆肆藝文「閨秀遺箸」云：</p>

  <p class="bodytext-fs-only-np">河東君詩文集十二卷。梅花集句三卷。柳隱。錢受之副室。</p>

  <p class="bodytext">河東君文集十二卷未見，不知内容如何。但據從胡文楷君處鈔得之三卷本梅花集句題云：</p>

  <p class="bodytext-fs-only-np">我聞室梅花集句。河東柳是如是氏集。</p>

  <p class="bodytext">今檢列朝詩集閏伍集句詩類載童琥小傳云：</p>

  <p class="bodytext-fs-only-np">琥字廷瑞，蘭谿人。有艸窗梅花集句三卷，凡三百有十首。</p>

  <p class="bodytext">牧齋選廷瑞梅花集句詩共六首。取三卷之鈔本校之，則牧齋所選者，悉在其中，惟有數字不同耳。由此言之，可證所謂河東君集本，實廷瑞所集。至何以誤爲出自河東君，則殊難考知。但檢初學集壹叁試拈詩集有「戲書梅花集句詩」七絶一首。題下自注云：</p>

  <p class="bodytext-fs-only-np">本朝沈行童琥集，各三百餘首。</p>

  <p class="bodytext">牧齋此詩作於崇禎十一年，可證牧齋在河東君未訪半野堂前，家中早已藏有廷瑞集句。河東君既歸牧齋之後，曾手鈔其本，或題署書名，或加鈐圖記。後人不察，遂誤認爲河東君所集耶？方志紀載錯誤，因恐輾轉傳譌，特附訂正之於此。</p>

  <p class="bodytext">東山詶和集貳牧翁「横山汪氏書樓」云：</p>

  <p class="bodytext-fs-only-np">（詩見前論河東君尺牘第壹通所引。今不重録。）</p>

  <p class="bodytext">寅恪案，前論河東君尺牘第壹通，謂河東君於崇禎十二年遊杭時，曾借居汪氏别墅，即此詩之「横山汪氏書樓」也。牧齋此次遊杭州，本約河東君同行，疑其且欲同寓汪氏别墅。不意河東君未能同遊，故牧齋於此深有感觸。其用「琴臺」之典，以司馬相如自比，並以卓文君比河東君，實取杜工部集壹壹「琴臺」五律所云：</p>

  <p class="bodytext-fs-only-np">茂陵多病後，尚愛卓文君。酒肆人間世，琴臺日暮雲。野花留寶靨，蔓草見羅裙。歸鳳求皇意，寥寥不復聞。</p>

  <p class="bodytext">之意。又以「雲」爲河東君之名，并用子美詩「片雲何意傍琴臺」之句。（見杜工部集壹壹「野老」七律。）糅合江文通雜體詩「休上人」詩「日暮碧雲合，佳人殊未來」辭意，（見文選叁壹。）構成此詩七八兩句，甚爲精巧。錢遵王止注「碧雲」之出處，殊不賅備。蓋未能瞭解牧齋文思之微妙。牧齋前於崇禎十三年冬答河東君過訪半野堂初贈詩有「文君放誕想流風」之句，亦即賦此詩時之意也。東山詶和集貳牧翁「二月十二春分日横山晚歸作」（寅恪案，鄭氏近世中西史日表，崇禎十四年辛巳二月十日春分。與牧齋詩題不合。）云：</p>

  <p class="bodytext-fs-only-np">杏園村店酒旗新。度竹穿林踏好春。南浦舟中曾計日，西溪樓下又經旬。殘梅糝雪飄香粉，新柳含風瀁麴塵。最是花朝并春半，與君遥夜共芳辰。</p>

  <p class="bodytext">河東「次韻」云：</p>

  <p class="bodytext-fs-only-np">年光詩思競鮮新。忽漫韶華逗晚春。止爲花開停十日，已憐腰緩足三旬。枝枝媚柳含香粉，面面夭桃拂軟塵。回首東皇飛轡促，安歌吾欲撰良辰。</p>

  <p class="bodytext">寅恪案，此題除前於河東君尺牘第壹通所論者外，尚有可言者，即錢詩「南浦舟中曾記日，西溪樓下又經旬」與柳詩「止爲花開停十日，已憐腰緩足三旬」兩聯互相印證是也。牧齋送河東君由虞山返茸城，於崇禎十四年元夕抵虎丘。河東君又送牧齋自蘇州至鴛湖，然後别去，獨返松江。計其由虞山出發之時，至是年花朝，蓋已一月矣。受之此次游杭州，賞梅花，當即寄寓汪然明横山别墅。自抵杭州至賦此詩時，已閲旬日。江文通「别賦」云：「送君南浦，傷如之何！」（見文選壹陸并此句李善注引楚辭九歌「河伯」曰：「子交手兮東行，送美人兮南浦。」寅恪案，王逸楚辭注云：「子謂河伯也。言屈原與河伯别。子宜東行，還於九河之居，我亦欲歸也。」又文選「别賦」五臣注張銑曰：「送君送夫也。南浦，送别之處。」皆可與錢柳詩互證通用。）故錢詩此聯上句，即柳詩此聯下句。又「腰緩」之句，自是出文選貳玖古詩十九首之一「相去日已遠，衣帶日已緩。」（并可參李善注引古樂府歌曰：「離家日趨遠，衣帶日趨緩。」）不過古詩乃女思男之辭，河東君借用其語句，以指牧齋，非古詩作者本旨也。若就宋人詩餘言之，牧齋當如柳耆卿之「衣帶漸寬終不悔。爲伊消得人憔悴」，（見樂章集蝶戀花。）而河東君當如史邦卿之「諱道相思，偷理綃裙，自驚腰衩」，（見梅溪詞三姝媚。）始爲合理。否則，牧齋豈不成爲單相思？一笑！其後來刻初學集，删去河東君和作，殆由柳詩微有語病之故耶？至柳詩七八兩句，出楚辭九歌東皇太一「吉日兮辰良。穆將愉兮上皇。」及「疏緩節兮安歌。」自是人所習知，不待多論。</p>

  <p class="bodytext">又初學集肆陸「遊黄山記」序云：</p>

  <p class="bodytext-fs-only-np">辛巳春余與孟陽訂黄山之游，約以梅花時，相尋于武林之西溪，踰月不至。余遂有事于白嶽，黄山之興少闌矣。徐維翰書來勸駕，讀之兩腋欲舉，遂挾吴去塵以行。吴長孺爲戒車馬，庀糗脯，子含去非羣從相向慫恿，而皆不能從也。</p>

  <p class="bodytext">寅恪案，牧齋此次本擬偕河東君同行，又期程松圓於杭州，與美人詩老共作湖山之游，洵可稱賞心樂事。豈意河東君中途返回松江，而松圓又遲行後期，於是不得已挾吴去塵爲伴，以游黄山。去塵者，列朝詩集丁壹伍吴布衣拭小傳（參明詩綜柒壹吴拭小傳及光緒修常昭合志稿肆拾游寓吴拭傳。又春星堂集壹不繫園集亦載吴氏詩。）略云：</p>

  <p class="bodytext-fs-only-np">拭字去塵，居新安之上山。宗族多富人，去塵獨好讀書鼓琴，遊名山水。倣易水法製墨，遇通人文士，倒囊相贈，富家翁厚價購之，輒大笑曰，勿以孔方兄辱吾客卿也。（寅恪檢徐康前塵夢影録上「虞山錢牧齋有蒙叟墨」條載牧齋門生歙人吴聞禮聞詩兄弟，爲牧齋製「爲天下式」及「秋水閣」墨事。可供參考。）坐此益大困。耳聾頭眩，爲悍婦所逐，落魄遊吴門。遇亂，死虞山舟中。毛子晉爲收葬之。</p>

  <p class="bodytext">然則牧齋此行雖無羅浮之新豔，猶有隃糜之古香。陶詩云，「慰情聊勝無」，牧齋於此亦可憐矣。牧齋所選去塵詩，不及竹垞所選者之佳。吴氏既能詩，又生長黄山，此次伴牧齋同遊，當有篇什，何以牧齋遊黄山諸詩，既不附録吴作，詩題中亦未道及其名字，頗覺可怪。豈此時牧齋心中，專注河東君一人，其餘皆不顧及，亦如其「書西溪濟舟長老册子」所言者耶？（見初學集捌壹。）竹垞所選去塵詩中有「無題和斗生」二首，詩頗佳，其中所言，未敢妄測，但兩首起句皆有「雲」字，頗可玩味，特附録之，以俟好事者之參究。詩云：</p>

  <p class="bodytext-fs-first-np">海外雲生碧浪陰。赬鱗蒼鴈總浮沉。寥寥天漢雙星小，寂寂黎花一院深。貞玉有光還易見，明珠無定杳難尋。輕鸞欲繡愁無力，除是靈芸七孔鍼。</p>

  <p class="bodytext-fs-last-np">巫山遠在暮雲中。愁隔春燈一點紅。莫道金刀難翦水，須知紈扇也驚風。化爲蝴蜨飛纔竝，除是鴛鴦睡不同。最是游絲無賴甚，又牽春去過牆東。</p>

  <p class="bodytext">東山詶和集貳牧翁「陌上花樂府，東坡記吴越王妃事也。臨安道中感而和之。和其詞而反其意，以有寄焉」云：</p>

  <p class="bodytext-fs-first-np">陌上花開正掩扉。茸城草緑雉媒肥。狂夫不合堂堂去，小婦翻歌緩緩歸。</p>

  <p class="bodytext-fs-np">陌上花開燕子飛。柳條初撲麴塵衣。請看石鏡明明在，忍撇妝臺緩緩歸。</p>

  <p class="bodytext-fs-last-np">陌上花開音信稀。暗將紅淚裹春衣。花開容易紛紛落，春暖休教緩緩歸。</p>

  <p class="bodytext">河東「奉和陌上花三首」云：</p>

  <p class="bodytext-fs-first-np">陌上花開照板扉。鴛湖水漲緑波肥。班騅雪後遲遲去，油壁風前緩緩歸。</p>

  <p class="bodytext-fs-np">陌上花開一片飛。還留片片點郎衣。雲山好處亭亭去，風月佳時緩緩歸。</p>

  <p class="bodytext-fs-last-np">陌上花開花信稀。楝花風暖颺羅衣。殘花和夢垂垂謝，弱柳如人緩緩歸。</p>

  <p class="bodytext">寅恪案，前論牧齋所作「吴巽之持孟陽畫扇索題」詩節，曾引耦耕堂存稿文下「題歸舟漫興册」云：</p>

  <p class="bodytext-fs-only-np">庚辰臘月望，海虞半野堂訂遊黄山。正月［十］六日牧翁已泊舟半塘矣。又停舟西溪，相遲半月，乃先發。余三月一日始入舟，望日至湖上，將陸行從，而忽傳歸耗，遂溯江逆之，猶冀一遇也。</p>

  <p class="bodytext">牧齋之由杭州出發，往游黄山，雖難確定爲何日，但綜合孟陽「又停舟西溪，相遲半月」之語及牧齋「二月十二春分日横山晚歸作」七律後，既接以和東坡「陌上花」之題兩點推之，則知牧齋由杭州啓程，必在二月下半月。其餘杭道中和陌上花詩，亦當在此時所作也。孟陽於崇禎十四年庚辰十二月望日定游黄山之約後，匆匆歸新安。據河東君與汪然明尺牘第叁拾通「閣梅梁雪」之語，知牧齋之遊杭州，實欲乘遊黄山之便，中途在杭州看梅。此事松圓别虞山時必已早悉，何以遲至三月一日梅花謝後，始入舟往杭。然則松圓遲遲其行，撲空赴約，如捉迷藏，其故意避免與河東君相見，絶無疑義。意者，孟陽於二月半後始探知河東君僅送牧齋至鴛湖，即返松江，遂敢於三月一日入舟至杭州會晤牧齋，其後期之原因，實在於此，殊可笑矣。又牧齋此詩序中所謂「和其詞而反其意」者，東坡集伍「陌上花三首」序云：</p>

  <p class="bodytext-fs-only-np">父老云，吴越王妃每歲春必歸臨安。王以書遺妃曰，陌上花開，可緩緩歸矣。</p>

  <p class="bodytext">蓋吴越王妃每歲必歸其臨安之家，故王有「陌上花開，可緩緩歸」之語。今牧齋以守其家法之故，正值花開之時，令河東君歸其茸城之家，然深致悔恨，遂有「狂夫不合堂堂去，小婦翻歌緩緩歸」，「請看石鏡明明在，忍撇妝臺緩緩歸」及「花開容易紛紛落，春暖休教緩緩歸」等句。藉以寄其欲河東君來與同遊之思，即所謂「用其詞，而反其意」者。河東君和詩「陌上花開一片飛，還留片片點郎衣」即其鴛湖舟中「送牧翁之新安」詩所謂「祇憐不得因風去，飄拂征衫比落梅」之意也。後來河東君於順治七年庚寅和牧齋「人日示内」詩，（見有學集貳秋槐支集。）其第貳首結語云：</p>

  <p class="bodytext-fs-only-np">香燈繡閣春常好，不唱卿家緩緩吟。</p>

  <p class="bodytext">猶涉及牧齋臨安道中此詩。當庚寅人日河東君賦詩之時，牧齋既得免於黄毓祺案之牽累，所生女嬰復在身側，頗有承平家庭樂趣，所以舉出陌上花之典，藉慰牧齋，且用王安豐婦之語，以「卿家」爲言。（見世説新語惑溺類「王安豐婦常卿安豐」條。）三百年前閨中戲謔之情况，尚歷歷如覩。牧齋於順治十三年丙申賦「茸城惜别」詩，（見有學集柒高會堂詩集。）敍述其與河東君之因緣，其中亦云：</p>

  <p class="bodytext-fs-only-np">陌上催歸曲，雲間贈婦篇。（寅恪案，「雲間贈婦篇」指文選貳肆陸士衡「爲顧彦先贈婦二首」及貳伍陸士龍「爲顧彦先贈婦二首」并玉臺新詠叁陸機「爲顧彦先贈婦二首」及陸雲「爲顧彦先贈婦往返四首」而言。機雲兄弟皆雲間人，且其詩皆夫婦贈答之作，與東山詶和集之爲錢柳贈答之作者，甚相類似，於此可證牧齋用典之精切也。）</p>

  <p class="bodytext">據此可見錢柳二人終始不忘此「陌上花」之曲有若是者也。東山詶和集貳牧翁「響雪閣」詩，前論河東君尺牘第捌通時，已引其全文，并詳釋之，今不更詮述。至此詩後未載河東君和作者，恐是河東君本不喜遊山，昔年作商山之遊，實非得已，故亦不欲於兹有所賦詠也。</p>

  <p class="bodytext">東山詶和集貳牧翁「禊後五日浴黄山下湯池，留題四絶句，遥寄河東君」云：</p>

  <p class="bodytext-fs-first-np">香溪禊後試温湯。寒食東風谷水陽。卻憶春衫新浴後，竊黄淺絳道家裝。</p>

  <p class="bodytext-fs-np">山比驪山湯比香。承恩並浴少鴛鴦。阿瞞果是風流主，妃子應居第一湯。（寅恪案，初學集壹玖東山詩集貳此句下自注云：「南部新書。御湯西北角則妃子湯，餘湯邐迤相屬而下。」）</p>

  <p class="bodytext-fs-np">沐浴頻看稱意身。刈蘭贈藥想芳春。憑將一掬香泉水，噀向茸城洗玉人。（寅恪案，初學集「噀」作「噴」。）</p>

  <p class="bodytext-fs-last-np">齊心同體正相因。祓濯何曾是兩人。料得盈盈羅襪步，也應抖擻拂香塵。</p>

  <p class="bodytext">河東「奉和黄山湯池留題遥寄之作」云：</p>

  <p class="bodytext-fs-first-np">素女千年供奉湯。拍浮渾似踏春陽。可憐蘭澤都無分，宋玉何繇賦薄裝。</p>

  <p class="bodytext-fs-np">浴罷湯泉粉汗香。還看被底浴鴛鴦。黟山可似驪山好，白玉蓮花解捧湯。</p>

  <p class="bodytext-fs-np">睡眼朦朧試浴身。芳華竟體欲生春。憐君遥噀香溪水，蘭氣梅魂暗着人。</p>

  <p class="bodytext-fs-last-np">旌心白水是前因。覷浴何曾許别人。煎得蘭湯三百斛，與君攜手祓征塵。</p>

  <p class="bodytext">寅恪案，牧齋此題及河東君和章，乃關於錢柳因緣之重要作品。蓋河東君不肯與牧齋同遊杭州及黄山，獨自逕歸松江。牧齋心中當亦知其猶豫顧慮之情。故鴛湖别後，屢寄詩篇。不僅致己身懷念之思，實兼藉以探河東君之意也。河東君和詩第肆首有「旌心白水是前因。覷浴何曾許别人」之句，乃對牧齋表示決心之語。想牧齋接誦此詩，必大感動。閲二十年，至順治十六年己亥，牧齋因鄭延平失敗，欲隨之入海，賦詩留别河東君，有「白水旌心視此陂」之句，（見投筆集「後秋興之三」及有學集拾紅豆二集「後秋興八首」。）其不忘情於河東君此詩者如此。若僅以用左傳之典，步杜詩之韻目之者，猶未達一間。苟明乎此義，則東山詶和集此題之後，即接以「六月七日迎河東君於雲間」之詩，便不覺其突兀無因矣。</p>

  <p class="bodytext">牧齋詩第壹首：「却憶春衫新浴後，竊黄淺絳道家裝。」錢遵王注此詩，引薛能「蜀黄葵」詩「記得玉人春病後，道家裝束厭禳時」。（寅恪案，才調集壹「後」作「校」。全唐詩第玖函薛能肆此詩題「蜀黄葵」作「黄蜀葵」。詩中「春」作「初」，「後」作「起」，一作「較」。）雖能知其出處，似尚未發明牧齋文心之妙。蓋河東君肌膚潔白，本合於蜀先主甘后「玉人」之條件。前論錢柳「冬日泛舟」詩，引顧公燮消夏閑記等書，已詳言之。即牧齋此題第叁首「噀向茸城洗玉人」句，亦是實指，並非泛用典故。又河東君於崇禎十四年辛巳春初患病，牧齋賦此詩，在是年三月初八日。薛詩「春病後」或「春病校」之語，尤爲適切河東君此時情况也。河東君和詩「可憐蘭澤都無分，宋玉何繇賦薄裝」兩句，自用文選壹玖宋玉「神女賦」中「侻薄裝，沐蘭澤」之語，實寓詩衛風「伯兮」篇「自伯之東。首如飛蓬。豈無膏沐，誰適爲容」之意。情思纏綿，想牧齋讀此，必爲之魂銷心醉也。</p>

  <p class="bodytext">此題第貳首錢柳二人之作，皆用華清池故事。全唐詩第玖函鄭嵎「津陽門」詩「暖山度臘東風微。宫娃賜浴長湯池。刻成玉蓮噴香液，漱迴煙浪深逶迤」注云：</p>

  <p class="bodytext-fs-only-np">宫内除供奉兩湯池，内外更有湯十六所。長湯每賜諸嬪御，其修廣與諸湯不侔。甃以文瑶寶石，中間有玉蓮捧湯泉，噴以成池。</p>

  <p class="bodytext">全唐文陸壹貳陳鴻「華清湯池記」云：</p>

  <p class="bodytext-fs-only-np">玄宗幸華清宫。新廣湯池，制作宏麗。安禄山於范陽以白玉石爲魚龍鳧雁，仍以石梁及石蓮花以獻。雕鐫巧妙，殆非人工。上大悦，命陳於湯中，仍以石梁亘湯上，而蓮花纔出水際。</p>

  <p class="bodytext">據此河東君「白玉蓮花解捧湯」之「白玉」，實兼取陳氏記中之語。其所用典故，蓋有軼出牧齋詩句之外者矣。</p>

  <p class="bodytext">此題第叁首牧齋詩下半兩句，若依初學集作「噴」，則與鄭嵎詩注相合。雖較「噀」字爲妥。但「噀」字出於葛洪神仙傳伍「欒巴傳」中「賜百官酒，又不飲，而向西南噀之」及同書玖「成仙公傳」中「先生忽以杯酒向東南噀之」等，實與「遥」字有關。（檢太平廣記叁拾神仙門叁拾「張果」條云：「果常乘一白驢，日行數萬里。休則重疊之。其厚如紙，置於巾箱中，乘則以水噀之，還成驢矣。」雖非遥噀，然亦屬神仙道術，故附記於此，以供參證。）黄山下之湯池與松江之横雲山離隔甚遠，遥噀香泉，正是神通道術，儻改爲「噴」字，似不甚適切。至河東君詩「憐君遥噀香溪水」，自是兼采神仙傳並劉孝標「送橘啟」（見馮應榴蘇文忠公詩合注貳貳「食甘」詩注所引。）而不局於「津陽門」詩注也。</p>

  <p class="bodytext">抑更有可論者，東坡集壹叁「食甘」詩：「清泉蔌蔌先流齒，香霧霏霏欲噀人。」河東君詩「憐君遥噀香溪水」句，其下即接以「梅魂」之語，當與東坡詩有關。蓋東坡此詩前一題「［元豐］六年正月二十日復出東門，仍用前韻。」其結語云：「長與東風約今日，暗香先返玉梅魂。」前論河東君金明池「詠寒柳」詞及牧齋「我聞室落成」詩，已詳及之，兹不更贅。所可注意者，牧齋以「梅魂」自比，故河東君和牧齋詩，亦以「梅魂」目之，其心許之意，尤爲明顯。又據此可推知河東君當是時必常披覽蘇集，於東坡之詩，有所取材，實已突破何李派之範圍矣。</p>

  <p class="bodytext">此題第肆首牧齋詩「羅襪」「香塵」之語，出於曹子建洛神賦：「凌波微步，羅襪生塵。」（見文選壹玖。）自不待言。所可笑者，前引汪然明「無題」云：「老奴愧我非温嶠，美女疑君是洛神。」汪氏作詩時在崇禎十一年秋，雖與牧齋同以「洛神」目河東君，然不敢自命爲温太真。閲三年，至崇禎十四年春，牧齋作此詩，亦以洛神目河東君，竟敢以老奴自許，而下其玉鏡臺矣。河東君和詩「與君攜手祓征塵」之句，不獨與「祓濯」香湯有關，且「攜手」之語正是暗指前引牧齋初學集壹柒永遇樂「十六夜有感，再次前韻」詞「何日裏，竝肩攜手，雙雙拜月」之結語而言。於是錢柳兩人文字相思之公案，得此遂告一結束矣。初學集壹玖東山詩集貳「三月廿四日過釣臺有感」（自注：「是日聞陽羨再召。」）云：</p>

  <p class="bodytext-fs-only-np">嚴瀨曈曈旭日餘。桐江瀧盡掛帆初。老夫自有漁灣在，不用先生買菜書。</p>

  <p class="bodytext">寅恪案，牧齋於崇禎十四年辛巳三月初八日浴湯池，寄詩河東君後，閲三月至六月七日，遂有茸城舟中合歡詩之作。此三月中實爲平生最快心滿意之時。忽聞周玉繩再入相之命，胸中不覺發生一希望與失望交戰之情感。詩題所謂「有感」，殆即此種感觸也。第叁章論楊陳兩人「五日」詩，引及牧齋「病榻消寒雜詠」中關涉周氏之詩，以見其垂死之時，猶追恨不已之事例。斯乃由失望所致，與賦此詩時之情感，尚有所不同。但牧齋此際姑醒黄扉之殘夢，專采紅豆之相思，亦情事所不得不然者矣。此詩末句即用皇甫謐高士傳下嚴光傳下「買菜乎？求益也」之語，意謂不欲藉周氏之力以求起用。然此不過牧齋欺人之辭耳。詳見後論黄梨洲南雷文定後集貳「顧玉書墓誌銘」，兹暫不述。若初學集捌拾有「復陽羨相公書」及「寄長安諸公書」。（此題下自注：「癸未四月。」）其寄長安諸公書中云：「令得管領山林，優遊齒髮。」並同書貳拾下東山詩集肆「［癸未］元日雜題長句八首」其六云：「廟廊題目片言中，准擬山林著此翁。」句下自注云：「陽羨公語所知曰，虞山正堪領袖山林」等，僅可視作失望之後，怨懟矯飾之言，不得認爲棄仇復好，甘心恬退之意。至初學集貳拾下東山詩集肆最後一題「甲申元日」詩中「倖子魂銷槃水前」及「衰殘敢負蒼生望，自理東山舊管絃」等句，則更是快意恩仇之語，「東山管絃」一辭，亦涉及河東君，并以結束「東山」名集之意也。又有學集壹秋槐詩集載「金壇逢水榭故妓，感歎而作。凡四絶句」。其第叁首云：「身輕渾欲出鵝籠。」此題下即接以「鵝籠曲四首，示水榭舊賓客」此兩題共八絶句，皆爲詆笑玉繩之作。其時君亡國破，猶不忘區區之舊隙。怨毒之於人，有若是者，誠可畏哉！錢周兩人之是非本末，於此姑不置論，唯略舉牧齋平生胸中恩怨及苦樂，形諸文字，間接關涉兒女私情者如此，聊見明末士大夫風習之一斑也。</p>

  <p class="bodytext">牧齋於崇禎十四年三月初八日浴黄山下湯池，寄詩河東君，得其心許之和章。但詩筒往返，頗需時日。牧齋是否由黄山還家，中途經過杭州時，得誦河東君所和之詩，以無確證，不必多論。若一檢有美詩如「東山約已堅」之語，則知河東君固與牧齋已有宿約，惟尚未決定何時履行耳。牧齋本欲及早完成此事，過釣臺時，復得玉繩再召入相之訊，更宜如前所言，火急遄返虞山，籌備合卺之大禮矣。據陳氏二十史朔閏表崇禎十四年三月小盡，并三子合稿伍臥子所作「孟夏一日遇錢牧齋宗伯于禾城」五律二首（陳忠裕全集壹肆三子詩稿此詩題多「夜談時事」四字。）則知牧齋自釣臺至禾城，至多不過歷時五日，以當時水道交通言之，其歸程之迅速，與平日遊賞湖山，隨處停留者，大不相同。牧齋返虞山家中，當在四月上旬。計至六月七日，約爲二月之時間。此二月之時間，當即顧云美河東君傳所云，「宗伯使客搆之乃出」者。推測河東君所以顧慮遲疑之故，當爲嫡庶之分。此問題一在社會禮節，若稍通融，可逃糾察。一在國家法律，不容含混，致違制度。其實兩者之間，互有關係。檢明史貳陸伍倪元璐傳云：</p>

  <p class="bodytext-fs-only-np">［崇禎］八年遷國子祭酒。元璐雅負時望，位漸通顯，帝意嚮之，深爲［温］體仁所忌。一日帝手書其名下閣，令以履歷進，體仁益恐。會誠意伯劉孔昭謀掌戎政，體仁餌孔昭，使攻元璐，言其妻陳尚存，而妾王冒繼配復封，敗禮亂法。詔下吏部核奏。其同里尚書姜逢元，侍郎王業浩，劉宗周及其從兄御史元珙，咸言陳氏以過被出，繼娶王，非妾。體仁意沮。會部議行撫按勘奏，即擬旨云：「登科録二氏並列，罪跡顯然，何待行勘。」遂落職閒住。（寅恪案，黄宗羲思舊録「倪云璐」條云：「［先生］又請毁［三朝］要典，以爲魏氏之私書。孫之獬抱要典而哭于朝，不能奪也。未幾而許重熙之五陵注略出，其中有礙于誠意伯劉孔昭之祖父。時先生爲司成，孔昭囑毁其板，先生不聽。孔昭遂以出婦詰先生去位。」可供參考。）</p>

  <p class="bodytext">談遷棗林雜俎仁集逸典「阮大鋮」條云：</p>

  <p class="bodytext-fs-only-np">［福王朝，大鋮］日同［馬］士英及撫寧侯誠意伯狎飲。後常熟錢侍郎謙益附焉。錢寵姬柳如是，故倡也。大鋮請見，遺玉帶曰：「爲若覓恩封。」（寅恪案，計六奇明季北略貳肆「五朝大事總論」中謂阮贈柳者爲珠冠，而非玉帶。所贈之物雖異，而覓封之旨則同也。詳見第伍章所引。）自是諸公互見其室，恬不爲恥。</p>

  <p class="bodytext">同書同集「王氏奪封」條云：</p>

  <p class="bodytext-fs-only-np">尚書上虞倪元璐玉汝少娶餘姚陳氏，失懽。既登第，嬖妾王氏篡封命。同邑丁庶子進，以故隙嗾誠意伯劉孔昭訐其事，可坐總京營也。倪適除祭酒，奏辨，陳氏失母意，遣歸外氏，命娶王，宜封。而陳所生女字王司馬業浩子貽栻，司馬揭引海瑞前妻許氏潘氏弗封，封繼妻王氏爲例。幸上不問。倪自免歸。陳氏實同母夫人居，非遣歸者。甲申末，陳氏訴於朝。時孔昭在事，奪王氏，改封。白璧微瑕，君子惜之。</p>

  <p class="bodytext">倪會鼎撰倪文正公年譜叁「崇禎九年夏四月勳臣劉孔昭疏訐府君，罷歸」條略云：</p>

  <p class="bodytext-fs-only-np">烏程銜府君侵議，每思所以中之。顧言路無可喻意。會誠意伯劉孔昭覬戎政，遂以啗之。出袖中彈文，使越職訐奏府君冒封誥。下吏部議覆。於是同里朝士尚書姜公逢元，侍郎王公業浩，劉公宗周等，及從父御史公（指倪元珙。）揭辨分合之故。府君亦上章自理。烏程意沮。及吏部覆，行撫按覆奏。烏程慮勘報之得實也，即擬旨，登科録二氏並載，朦溷顯然，何待行勘。於是部議冠帶閒住。烏程票革職。上從部議，而封典如故。（寅恪案，倪會鼎所編其父年譜，辭語含混，自是爲其父諱。若會鼎爲王氏所生，則兼爲其母諱也。年譜中「封典如故」一語，甚可注意。蓋鴻寶雖因此案冠帶閒住，而王氏封典如故，及劉孔昭南都當權時，王氏之封誥始被奪，而改封陳氏。會鼎不著其事，可謂得春秋之旨矣。）</p>

  <p class="bodytext">夫玉汝與牧齋俱爲烏程所深惡，幸温氏早死於崇禎十一戊寅年，已不及聞知牧齋與河東君結褵之事，否則當嗾使劉孔昭或張漢儒之流，告訐牧齋，科以「敗禮亂法」之罪。且崇禎十四年六月牧齋嫡妻陳夫人尚安居牧齋家中，未嘗被出，（可參葛萬里錢牧齋先生年譜順治十五年戊戌條「夫人陳氏卒」之記載。）則與談氏所言玉汝嫡妻陳氏之情事略同，而非如玉汝己身及其鄉里親朋所稱陳王關係之比。儻牧齋果以「敗理亂法」被處分，則其罪應加倪氏一等。錢柳結褵之時，牧齋固以玉汝爲前車之鑑，不敢觸犯國家法制，然亦因其崇禎二年己巳閣訟終結，坐杖論贖，黜職歸里，即嫡妻陳夫人之封誥，當被追奪。（可參初學集伍崇禎詩集壹「喜復官誥，贈内。戲效樂天作」，「聞新命未下，再贈」兩題及同書柒肆「請誥命事略」妻陳氏條。）本不能效法倪氏，爲河東君請封。唯有在社會禮節方面，鋪張揚厲，聊慰河東君之奢望而已。（寅恪案，談遷棗林雜俎和集叢贅「都諫娶娼」條云：「雲間許都諫譽卿娶王脩微。常熟錢侍郎謙益娶柳如是。並落籍章臺，禮同正嫡。先進家範，未之或聞。」可供參證。）後來錢柳共赴南京翊戴弘光。雖時移事變，似有爲河東君請封之可能，但是時劉孔昭炙手可熱，竟能推翻倪王之舊案，錢柳自必有所警惕，遂不得不待「還期共覆金山譜，桴鼓親提慰我思」（見投筆集上「後秋興之三」第肆首。）之實現也。又圓海代河東君「覓恩封」之言，若真成事實者，想此小朝廷之大司馬，或以錢謙益妻柳氏能如韓世忠妻梁氏之知兵爲説耶？一笑！復觀投筆集上後秋興之三「八月初十日小舟夜渡，惜别而作」之五，有「衣朱曳綺留都女，羞殺當年翟茀班」之句，（寅恪案，一隅草堂鈔本有學集拾「朱」作「珠」，恐非。）則牧齋詩旨，以爲河東君當時雖未受封誥，實遠勝於其他在南都之諸命婦。其所以温慰河東君之微意，抑又可推見矣。</p>

  <p class="bodytext">又板橋雜記中麗品門云：</p>

  <p class="bodytext-fs-only-np">龔［芝麓鼎孳］竟以顧［眉生媚］爲亞妻。元配童氏明兩封孺人。龔入仕本朝，歷官大宗伯。童夫人高尚居合肥，不肯隨宦京師。且曰，我經兩受明封，以後本朝恩典，讓顧太太可也。顧遂專寵受封。嗚呼！童夫人賢節過鬚眉男子多矣。</p>

  <p class="bodytext">談遷北游録紀聞上「馮銓」條云：</p>

  <p class="bodytext-fs-only-np">癸巳涿州次妾□氏没，銘旌題誥封一品夫人。喪歸，大内遺賻。時元配尚在，豈受封先朝，竟以次妾膺新典乎？</p>

  <p class="bodytext">據此更可證建州入關之初，漢族降臣，自可以妾爲妻，不若其在明代受法律之制裁。但牧齋仕清時，亦未嘗爲河東君請封。此蓋出於河東君之意與龔芝麓夫人童氏同一心理。澹心之書，其範圍限於金陵樂籍，固不能述及河東君。（余氏書附録羣芳萎道旁者三則，其中二則，雖俱不屬金陵範圍，但河東君本末，其性質與此迥異。）否則亦應於此點與童夫人並舉，稱揚其賢節也。至馮振鷺人品卑下，尤不及芝麓。其所爲更無論矣。</p>

  <p class="bodytext">關於社會禮節問題，兹擇録舊籍記載此事者兩條於下。</p>

  <p class="bodytext">蘼蕪紀聞上引沈虯「河東君傳」云：</p>

  <p class="bodytext-fs-only-np">辛巳六月虞山於茸城舟中與如是結褵。學士冠帶皤髮，合卺花燭，儀禮備具。賦催妝詩，前後八首。雲間<span alt="6422">搢</span>紳譁然攻討，以爲褻朝廷之名器，傷士大夫之體統，幾不免老拳，滿船載瓦礫而歸，虞山怡然自得也。稱爲繼室，號河東君。</p>

  <p class="bodytext">虞陽説苑本牧齋遺事云：</p>

  <p class="bodytext-fs-only-np">辛巳初夏牧齋以柳才色無雙，小星不足以相辱，乃行結褵禮於芙蓉舫中。簫鼓遏雲，蘭麝襲岸。齊牢合卺，九十其儀。於是琴川紳士沸焉騰議。至有輕薄子擲磚彩鷁，投礫香車者。牧翁吮毫濡墨，笑對鏡臺，賦催妝詩自若。稱之曰河東君，家人稱之曰柳夫人。</p>

  <p class="bodytext">寅恪案，沈氏乃親見河東君之人，其言「雲間<span alt="6422">搢</span>紳，譁然攻討」與牧齋遺事所言「琴川紳士沸焉騰議」者，「雲間」「琴川」地名各異。夫錢柳本在茸城結褵，似以沈氏所言爲合。其實錢柳同舟由松江抵常熟，則牧齋遺事所言，亦自可通。總之，揮拳投礫，或言之過甚。至牧齋以匹嫡之禮待河東君，殊違反當時社會風習，招來多數士大夫之不滿，乃必致之情勢。此點牧齋豈有不知之理，但舍是不能求得河東君之同意。在他人如宋轅文陳臥子輩，早已不敢冒天下之大不韙而爲之，今牧齋則悍然不顧，作此破例之事。蓋其平日之心理及行動，本有異於宋陳之徒。當日閹黨倣水滸所撰之東林點將録指爲「天巧星浪子」者，（參見澄海高氏玉笥山樓藏稿本。）固由於此。名流推爲「廣大風流教主」者，亦由於此。故河東君與宋陳之關係，所以大異於其與牧齋之關係，實在嫡庶分别之問題。觀茸城結褵之記載，可以推知矣。牧齋自述此事之詩，前論宋讓木「秋塘曲」及錢柳「陌上花」詩時，各引其兩句。又論宋轅文上牧齋書時，已考定牧齋在松江所作高會堂諸詩之年月。此詩即高會堂諸詩之一也。此自述詩爲千字五言排律。歷敍家國今昔之變遷，排比鋪張，哀感頑豔，乃牧齋集中佳作之一。其中使用元代故實，以比儗建州。吾人今日觀之，雖不足爲異。但就當時一般文士學問程度言之，則牧齋之淹通博雅，蓋有雲間幾社諸子所不能企及者矣。兹唯録此詩中關於茸城結褵一節，其他部分俟後録而論之。</p>

  <p class="bodytext">有學集柒高會堂詩集「茸城惜别，思昔悼今，呈雲間諸游好，兼訂霞老看梅之約。共一千字」云：</p>

  <p class="bodytext-fs-only-np">十六年來事，茸城舊話傳。千金徵窈窕，百兩豔神仙。谷水爲珠浦，崐山是玉田。仙桃方照灼，人柳正蹁躚。月姊行媒妁，天孫下聘錢。珠衣身綽約，鈿盒語纏綿。命許迦陵共，星占柳宿專。香分忉利市，花合夜摩天。陌上催歸曲，雲間贈婦篇。銀河青瑣外，朱鳥緑窗前。秀水香車度，横塘錦纜牽。</p>

  <p class="bodytext">東山詶和集以訪半野堂初贈詩起，以迎河東君於雲間詩，即「合歡詩」及「催妝詞」止。首尾始終，悲歡離合，悉備於兩卷之中，誠三百年間文字因緣之一奇作。牧齋詩最後兩題關於古典者，遵王之注略具，故不多贅。兹僅就關於今典者，即在此兩題以前，錢柳諸詩辭旨有牽涉者，稍引述之，如第壹章之所論列者也。</p>

  <p class="bodytext">東山詶和集貳牧翁「六月七日迎河東君於雲間，喜而有述四首」（初學集貳拾東山詩集叁此題作「合歡詩四首，六月七日茸城舟中作」。）其一云：</p>

  <p class="bodytext-fs-only-np">鴛湖畫舸思悠悠。谷水香車浣别愁。舊事碑應銜闕口，新歡鏡欲上刀頭。此時七夕移弦望，他日雙星笑女牛。榜栧歌闌仍秉燭，始知今夜是同舟。</p>

  <p class="bodytext">寅恪案，此詩七八兩句，可與前引牧齋「冬日同如是泛舟有贈」詩「五湖已許辦扁舟」及「次日叠前韻再贈」詩「可憐今日與同舟」等句參證。東坡詩云：「他年欲識吴姬面，秉燭三更對此花。」（見東坡集壹捌「再和楊公濟梅花十絶」。）牧齋此夕正是「對花」之時。而「他日雙星笑女牛」，則反用玉谿詩「當時七夕笑牽牛」（見李義山詩集上「馬嵬」二首之一。）之指天寶十載七月七日爲過去時間者，以指崇禎十四年七月七日爲未來時間也。</p>

  <p class="bodytext">其二云：</p>

  <p class="bodytext-fs-only-np">五茸媒雉即鴛鴦。樺燭金鑪一水香。自有青天如碧海，更教銀漢作紅牆。當風弱柳臨妝鏡，罨水新荷照畫堂。從此雙棲惟海燕，再無消息報王昌。</p>

  <p class="bodytext">寅恪案，三四兩句遵王已引其古典。至其今典，則第叁句可與牧齋永遇樂「十六夜有感，再次前韻」詞「嫦娥孤另」，而第肆句可與此詞「銀漢紅牆」及河東君次韻答牧翁冬日泛舟詩「莫爲盧家怨銀漢」等參證。第伍句可與牧齋冬日泛舟詩「每臨青鏡憎紅粉」及河東答詩「春前柳欲窺青眼」等參證。第柒句可與牧齋永遇樂詞「單棲海燕」，而第捌句可與此詞「誰與王昌説」及牧齋答河東君初贈詩「但似王昌消息好」，并河東君春日我聞室作「畫堂消息何人曉」等相參證也。</p>

  <p class="bodytext">其三云：</p>

  <p class="bodytext-fs-only-np">忘憂别館是儂家。烏榜牙檣路不賒。柳色濃於九華殿，鶯聲嬌傍七香車。朱顔的的明朝日，錦障重重暗晚霞。十丈芙蓉俱並蒂，爲君開作合昏花。</p>

  <p class="bodytext">寅恪案，第柒句可與牧齋寒夕文讌詩「詩裏芙蓉亦並頭」及句下自注「河東君新賦並頭蓮詩」之語參證。前論文讌詩，已詳考之，不必多贅。但有可笑者，韓退之詩「太華山頭玉井蓮。開花十丈藕如船」，（見全唐詩第伍函韓愈叁「古意」。）牧齋「十丈」之出處，應與昌黎詩有關。蒲松齡爲清初人，當亦薰習於錢柳時代之風尚。其所作聊齋誌異，深鄙婦人之大足，往往用「蓮船盈尺」之辭以形容之。河東君平生最自負其纖足，前已述及。牧齋此句無乃唐突「輸面一金錢」之西施耶？一笑！</p>

  <p class="bodytext">其四云：</p>

  <p class="bodytext-fs-only-np">朱鳥光連河漢深。鵲橋先爲架秋陰。銀缸照壁還雙影，絳蠟交花總一心。地久天長頻致語，鸞歌鳳舞並知音。人間若問章臺事，鈿合分明抵萬金。</p>

  <p class="bodytext">寅恪案，第叁句可與河東君上元夜次韻牧翁詩「銀缸當夕爲君圓」參證。第肆句可與牧齋庚辰除夜守歲詩「燭花依約戀紅妝」及上元夜示河東君詩「燭花如月向人圓」等參證。第陸句可與牧齋寒夕文讌詩「鶴引遥空鳳下樓」參證。又有可注意者，據程偈菴再贈河東君詩「彈絲吹竹吟偏好」及牧齋後來崇禎十五年壬午仲春十日自和合歡詩（見初學集貳拾東山詩集叁。）第肆首「流水解翻筵上曲」，「歌罷穿花度好音」，并顧云美河東君傳云：「越舞吴歌，族舉遞奏。香籢玉臺，更迭唱和。」可證河東君能詩詞外，復擅歌舞。故牧齋此茸城合歡詩第肆首第陸句「鸞歌鳳舞並知音」之句，實兼歌舞詩詞兩事言之。合此雙絶，其在當時，應推獨步也。</p>

  <p class="bodytext">東山詶和集貳牧翁「催妝詞四首」云：</p>

  <p class="bodytext-fs-first-np">養鶴坡前烏鵲過。雲間天上不争多。較他織女還僥倖，（初學集貳拾上東山詩集叁「僥」作「傒」。）月筴生時早渡河。</p>

  <p class="bodytext-fs-np">鵲駕鸞車報早秋。盈盈一水有誰留。妝成莫待雙蛾畫，新月新眉總似鉤。</p>

  <p class="bodytext-fs-np">鶉火舒光照畫屏。銀河倒轉渡青冥。從今不用看牛女，朱鳥窗前候柳星。</p>

  <p class="bodytext-fs-last-np">寶架牙籤壓畫輪。筆牀硯匣動隨身。玉臺自有催妝句，花燭筵前與細論。</p>

  <p class="bodytext">寅恪案，此題第壹首第貳句牧齋易「人間天上」爲「雲間天上」者，以鶴坡在華亭之故，遵王注中已引其出處矣。第肆首第貳句可與牧齋有美詩「翠羽筆牀懸」參證。</p>

  <p class="bodytext">總而言之，「合歡」「催妝」兩題既與前此諸詩有密切關係，則其所用材料，重復因襲，自難避免，故不必更多援引。讀者取錢柳在此時期以前作品參繹之，當於文心辭旨貫通印證之妙，有所悟發也。</p>

  <p class="bodytext">顧云美「河東君傳」云：「宗伯賦前七夕詩，屬諸詞人和之。」今所見東山詶和集載録和前七夕詩，即合歡詩者，凡十五人，共詩二十五首。和催妝詞者，凡三人，共詩十首。前論列朝詩集所選沈德符詩中，亦有和合歡詩之什，未附於諸人和詩之内，當是後來補作，未及刊入者。其他十八人之和詩，或尚不止三十五首之數，疑牧齋編刊東山詶和集時，有所評定去取也。兹以原書俱在，不煩詳論。唯擇録和作中詩句之饒有興趣者，略言之。至林雲鳳之詩及其事蹟，前已詳及，故不再贅。</p>

  <p class="bodytext">和前七夕詩，即合歡詩，第壹首中，徐波詩「早梅時節釀酸愁」之句頗妙。滂喜齋叢書收入徐元歎先生殘稾一種，未見徐氏和牧齋此題諸詩。不知是否爲葉苕生廷琯所删去，抑或葉氏所見元歎詩殘稾中本無此題諸詩也。「酸愁」之「酸」字，元歎之意何指，未敢妄測。若非指錢柳，則在女性方面，當指牧齋嫡妻陳夫人及其他姬侍。在男性方面，則松圓詩老最爲適合，至陳臥子謝象三輩，恐非所指也。</p>

  <p class="bodytext">和前七夕詩第貳首中徐波詩云：</p>

  <p class="bodytext-fs-only-np">雙棲休比畫鴛鴦。真有隨身藻荇香。移植柔條承宴寢，捧持飛絮入宫牆。抱衾無復輪當夕，舞袖虚教列滿堂。從此凡間歸路杳，行雲不再到金昌。</p>

  <p class="bodytext">寅恪案，元歎此詩並非佳作，但詩所言頗可玩味。第叁章論臥子「吴閶口號」十首時，謂河東君實先居蘇州，後徙松江。今觀徐氏「行雲不再到金昌」句，似可證實此點。蓋元歎本蘇州人，年輩亦較早。當河東君居蘇州時，徐氏直接見之，或間接聞之，大有可能也。</p>

  <p class="bodytext">和前七夕詩第叁首中，元歎詩七八兩句云：「坐擁羣真嘗説法，楊枝在手代拈花。」意謂釋迦牟尼雖嘗廣集徒衆，演説妙法，但終拈花微笑，傳心於迦葉一人。此用禪宗典故爲譬喻，以牧齋比能仁，以河東君比飲光，以錢氏諸門人，即「羣真」，比佛諸弟子。蓋牧齋當時號召其門生和合歡詩及催妝詞，元歎因作此語以爲戲耳。陸貽典和詩云：「桃李從今不教發，杏媒新有柳如花。」「杏媒」用玉谿生「柳下暗記」詩語。（見李義山詩集上。）其意亦與元歎同也。馮班詩下半云：「行雲入暮方爲雨，皎日凌晨莫上霞。若把千年當一夜，碧桃明早合開花。」辭旨殊不莊雅，未免唐突師母矣。</p>

  <p class="bodytext">和前七夕詩第肆首中，顧凝遠詩云：「一笑故應無處買，等閒評泊説千金。」語意亦頗平常，並非佳作。但取第叁章引質直談耳所記蠢人徐某以三十金求見河東君事，與青霞此詩並觀，殊令人發笑。何雲詩「結念芙蕖緣並蒂」句，非泛用典故，乃實指河東君所賦並蒂芙蓉詩而言，前已詳論之矣。馮班詩「紅蕖直下方連藕，絳蠟纔燒便見心」一聯甚工切，其語意雖涉諧謔，但錢柳皆具雅量，讀之亦當不以爲忤也。</p>

  <p class="bodytext">和催妝詞諸詩皆不及和前七夕詩諸篇。蓋題目範圍較狹，遣辭用意亦較不易，即牧齋自作此題之詩，亦不及其合歡詩也。兹唯録許經詩「更將補衮彌天線，問取針神薛夜來」兩句於此，不僅以其語意與謝安石東山絲竹之典有關，亦因其甚切「閨閣心懸海宇棋」（見投筆集上「後秋興之三」及有學集紅豆詩貳集。）之河東君爲人。牧齋之「補衮彌天」向河東君請教，自所當然也。</p>

  <p class="bodytext">綜觀和詩諸人，其年輩較長者，在當時大都近於山林隱逸，或名位不甚顯著之流。其他大多數悉是牧齋之門生或晚輩。至若和合歡詩第貳首之陳在兹玉齊，據柳南隨筆壹「陳在之學詩于馮定遠」條，則其人乃馮班之門人，即牧齋之小門生也。由此言之，牧齋當日以匹嫡之禮與河東君結褵，爲當時<span alt="6422">搢</span>紳輿論所不容。牧齋門人中最顯著者，莫若瞿稼軒式耜。瞿氏與牧齋爲患難之交，又爲同情河東君之人。今不見其和詩，當由有所避忌之故。但如程松圓，則以嫌疑慚悔，不願和詩，前已詳論，兹不再及。唯有一事最可注意者，即合歡詩及催妝詞兩題，皆無河東君和章是也。此點不獨今日及當時讀東山詶和集者，同懷此疑問，恐在牧齋亦出其意料之外。觀其催妝詞第肆首云：「玉臺自有催妝句，花燭筵前與細論。」可見牧齋亦以爲河東君必有和章也。今河東君竟無一詩相和者，其故究應如何解釋耶？或謂前已言及河東君平生賦詩，持杜工部「語不驚人死不休」之準繩，苟不能競勝於人，則不輕作。觀戊寅草早歲諸詩，多涉生硬晦澀，蓋欲藉此自標新異，而不覺陷入神釋堂詩話所指之疵病也。但崇禎八年秋晚脱離幾社根據地之松江，九年重遊非何李派勢力範圍之嘉定，與程孟陽李茂初輩往返更密，或復得見牧齋讀杜詩寄盧小箋及二箋，詩學漸進，始知不能仍挾前此故技，以壓服一般文士。故十二年湖上草以後所賦篇什，作風亦變。何况今所與爲對手之兩題原作者，即「千行墨妙破冥濛」之牧齋乎？其所以不和者，蓋藉以藏拙也。鄙意此説亦有部分理由，然尚未能完全窺見河東君當時之心境。河東君之決定舍去臥子，更與牧齋結褵，其間思想情感痛苦嬗蜕之痕跡，表現於篇什者，前已言之，兹可不論。所可論者，即不和合歡詩催妝詞之問題。蓋若作歡娱之語，則有負於故友。若發悲苦之音，又無禮於新知。以前後一人之身，而和此啼笑兩難之什，吮毫濡墨，實有不知從何説起之感。如僅以不和爲藏拙，則於其用心之苦，處境之艱，似猶有未能盡悉者矣。由此言之，河東君之不和兩題，其故儻在斯歟？儻在斯歟？</p>
</body>
</html>