<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0001.css" rel="stylesheet" type="text/css"/>
</head>
<body>
  <h1 class="text-title-1-c">［附］寒柳堂記夢未定稿</h1>

  <p class="bodytext">按：寒柳堂記夢未定稿原共七章，一九六五年夏至一九六六年春間所寫，爲先師最後之作。曾由助教黄萱繕寫謄清稿兩份，大都在混亂中佚失，迄今僅存零星殘稿，計：「弁言」，全。（一）「吾家先世中醫之學」，全。（二）「清季士大夫清流濁流之分野及其興替」，僅存本章之前半部。（六）「戊戌政變與先祖先君之關係」，全；所缺引文亦補齊。晚年心血所寄，僅存殘稿如許，不其痛歟！兹將殘文併全文目録，附印於寒柳堂集之末。又，「吾家先世中醫之學」，及「清季士大夫清流濁流之分野及其興替」「戊戌政變與先祖先君之關係」三部分，所用均係初稿，無可校。將來如能發現全稿，將另印單册附後。</p>

  <p class="inscribed-right">一九七九年十二月及門蔣天樞識</p>

  <p class="bodytext-zh">目録</p>

  <p class="bodytext">弁言</p>

  <p class="bodytext">（一）吾家先世中醫之學</p>

  <p class="bodytext">（二）清季士大夫清流濁流之分野及其興替</p>

  <p class="bodytext">（三）孝欽后最惡清流（佚）</p>

  <p class="bodytext">（四）吾家與豐潤之關係（佚）</p>

  <p class="bodytext">（五）自光緒十年三月至二十年十一月間清室中央政治之腐敗。（佚）</p>

  <p class="bodytext">（六）戊戌政變與先祖先君之關係</p>

  <p class="bodytext">（七）關於寅恪之婚姻（佚）</p>

  <h2 class="text-title-2" style="margin-top:2em">弁言</h2>

  <p class="bodytext">東坡詩云：「事如春夢了無痕。」但又云：「九重新掃舊巢痕。」夫九重之舊巢亦夢也。舊巢之舊痕既可掃，則寅恪三世及本身舊事之夢痕，豈可不記耶？</p>

  <p class="bodytext">昔年康更生先生［有爲］百歲紀念，因感吾家與戊戌政變事，曾爲賦一律云：</p>

  <p class="bodytext-fs-only-np">此日欣能獻一尊，百年世事不須論。看天北斗驚新象，記夢東京惜舊痕。元祐黨家猶有種，江潭騷客已無魂。玉谿滿貯傷春淚，未肯明流且暗吞。</p>

  <p class="bodytext">今歲又賦「題紅梅圖」一律，圖爲寅恪與内子唐瑩結褵時曾髯農丈［熙］所繪贈，迄今將四十載矣。其詩云：</p>

  <p class="bodytext-fs-only-np">鏡臺畫幅至今存，偕老渾忘歲序奔。紅燭高燒光並照，緑雲低覆悄無言。栽花幾换湖山面，度曲能留月夜魂。珍重玳樑香茜影，他生同認舊巢痕。</p>

  <p class="bodytext">然則夢痕不僅可記，其中復有可惜者存焉。復次，寅恪童時讀庾信哀江南賦序云：</p>

  <p class="bodytext-fs-only-np">昔桓君山之志事，杜元凱之平生，並有著書，咸能自序。潘岳之文采，始述家風；陸機之辭賦，先陳世德。信年始二毛，即逢喪亂。藐是流離，至於暮齒。</p>

  <p class="bodytext">深有感於其言。後稍長偶讀宋賢涑水記聞及老學庵筆記二書，遂欲取爲模楷，從事著述。今既届暮齒，若不於此時成之，則恐無及。因就咸同光宣以來之朝局，與寒家先世直接或間接有關者，證諸史料，參以平生耳目見聞，以闡明之。並附載文藝瑣事，以供談助，庶幾不賢者識小之義。既不誣前人，亦免誤來者。知我罪我，任之而已。</p>

  <p class="bodytext">其所以取君實之書，以爲模楷者，蓋四庫全書總目提要壹肆零涑水記聞條略云：</p>

  <p class="bodytext-fs-only-np">宋司馬光撰。是編雜録宋代舊事，起於太祖，訖於神宗。每條皆注其述説之人，故曰記聞。或如張詠請斬丁謂之類，偶忘名姓者，則注曰，不記所傳。明其他皆有證驗也。</p>

  <p class="bodytext">此文所記，皆有證驗，竊比於温公是書也。</p>

  <p class="bodytext">其所以取務觀之書，以爲模楷者，蓋陳振孫直齋書録解題壹壹老學庵筆記條云：</p>

  <p class="bodytext-fs-only-np">陸游務觀撰，生識前輩，年登耄期，所記見聞殊可觀也。</p>

  <p class="bodytext">與寅恪之家世及草此文之時日，頗亦相合。故不揣淺陋，藉作模楷也。然復有可論者，據李慈銘桃華聖解盦日記辛集貳云：</p>

  <p class="bodytext-fs-only-np">放翁此書，在南宋時足與猗覺寮雜記，曲洧舊聞，梁谿漫志，賓退録諸書並稱。其雜述掌故，間考舊文，俱爲謹嚴。所論時事人物，亦多平允。［四庫］提要譏其以其祖左丞之故於王氏及字説俱無貶辭，不免曲筆。今考其書，於荆公亦無甚稱述。如云輕沈文通，以爲寡學。誚鄭毅夫不識字。又不樂滕元發，目爲滕屠鄭酤，及裁減宗室恩數諸條，俱不署斷語，而言外似有未滿意。惟一條云，「先左丞言荆公有詩正義一部，朝夕不離手，字大半不可辨。世謂荆公忽先儒之説，蓋不然也。」則荆公本深於經學，所記自非妄説。其言字説，亦祇一條云，「字説盛行時，有唐博士耜，韓博士兼皆作字説解數十卷。太學諸生作字説音訓十卷。劉全美作字説偏旁釋一卷，字説備檢一卷。又以類相從爲字會二十卷。」以及故相吴元中，門下侍郎薛肇明等詩文之用字説，而未嘗加論斷，至所舉「十目視隱爲直」則本説文義也。其論詩數十條，亦多可觀。劍南於此事本深，尤其談言微中。</p>

  <p class="bodytext">由此言之，放翁之祖陸農師［佃］，爲王荆公門人，（見宋史叁肆叁陸佃傳。）後又名列元祐黨籍。（見王昶金石萃編壹肆肆元祐姦黨碑。）是放翁之家世，與臨川涑水兩黨俱有關聯。其論兩黨之得失最爲公允。清代季年，士大夫實有清流濁流之分。寅恪本人或以世交之誼，或以姻婭之親，於此清濁兩黨，皆有關聯，故能通知兩黨之情狀并其所以分合錯綜之原委。因草此文，排除恩怨毁譽務求一持平之論斷。他日讀者儻能詳考而審察之，當信鄙言之非謬也。</p>

  <p class="bodytext">抑更有可附言者，寅恪幼時讀中庸至「衣錦尚絅，惡其文之著也」一節，即銘刻於胸臆。父執姻親多爲當時勝流，但不敢冒昧謁見。偶以機緣，得接其丰采，聆其言論，默而識之，但終有限度。今日追思，殊可惜矣。至寒家在清季數十年間，與朝野各方多所關涉，亦别有其故。先祖僅中乙科，以家貧養親，不得已而就末職。其仕清朝，不甚通顯，中更挫跌，罷廢八稔。年過六十，始得巡撫湖南小省。在位不逾三載，竟獲嚴譴。先君雖中甲科，不數月即告終養。戊戌政變，一併革職。後雖復官，迄清之末，未嘗一出。然以吏能廉潔及氣節文章頗負重名於當代。清季各省初設提學使，先君摯友喬茂萱丈樹枏爲學部尚書榮慶所信任，故擬定先君爲湖南提學使。是時熊秉三丈希齡適在京師，聞其事，即告當局謂先君必不受職。遂改授其時湖南學政吴子修丈慶坻。</p>

  <p class="bodytext">又清帝遜位後，陳公寶琛任師傅，欲引先君相佐，先君辭以不能操京語。陳公遂改薦朱艾卿丈［益藩］。朱丈亦陳公光緒八年壬午主贛省鄉試所取士，與先君爲齊年生也。</p>

  <p class="bodytext">寅恪以家世之故，稍稍得識數十年間興廢盛衰之關鍵。今日述之，可謂家史而兼信史歟？</p>
</body>
</html>