<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0007.css" rel="stylesheet" type="text/css"/>
</head>
<body>
  <h3 class="text-title-3">第叁期</h3>

  <p class="bodytext">此期爲自崇禎八年首夏，河東君離去南園及南樓，移居松江之横雲山起，至是年秋深河東君離去松江，遷赴盛澤歸家院止。其間不逾半載，時日雖短，然楊陳兩人仍復往來頻煩，唱和重疊。其交誼之摯篤，實未嘗有所改易，今可於兩人作品中見之。兹不欲多舉例證，唯擇其關係重要者論述之。至於河東君離去南園及南樓，移居横雲山一事，先考證之如下。</p>

  <p class="bodytext">今檢陳忠裕全集壹叁平露堂集崇禎八年秋所賦詩「七夕」五律二首後，即接「秋居雜詩」五律十首。河東君戊寅草「秋夜雜詩」五律四首後，亦接「七夕」七律一首。無論兩人詩中辭旨類似者甚多，已可證爲同時唱和之作。即就詩題之排列連接言之，更可決定其互有密切關係也。河東君「秋夜雜詩」中頗有譌字，暫未能詳校，兹姑依鈔本録之。</p>

  <p class="bodytext">「秋夜雜詩四首」其一云：</p>

  <p class="bodytext-fs-only-np">密密水新視，漻漻蟲與恒。星河淡未直，雀鳥氣全矜。雜草形人甚，（自注：「雜草甚麗也。」）稠梧久已乘。猶餘泯漠意，清夕距幽藤。</p>

  <p class="bodytext">其二云：</p>

  <p class="bodytext-fs-only-np">湫壁如人意，澄崖相近看。（自注：「横山在原後。」）數紋過清瀨，多折造微湍。雲實鎪深樹，清（青？）霜落夜蘭。此清（情？）更大渺，百藥竟其端。</p>

  <p class="bodytext">其三云：</p>

  <p class="bodytext-fs-only-np">月流西竹澗，惑雜放虗雲。桂影空沉瓦，松姿不虐羣。魚飛稻冥冥，鴟去荻紛紛。惟當感時候，相與姿（恣？）靈文。</p>

  <p class="bodytext">其四云：</p>

  <p class="bodytext-fs-only-np">望之規所務，椒樾雜時非。芳衆逾知互，星行多可違。皂鵰雖日曼，河駟不無依。（自注：「後即七夕。」）悽懷良自爾，誰不近微幾。</p>

  <p class="bodytext">寅恪案，「秋夜雜詩」第貳首「湫壁如人意，澄崖相近看。」句下注云：「横山在原後。」第叁首云：「桂影空沉瓦，松姿不虐羣。」又河東君與汪然明尺牘第貳捌通略云：</p>

  <p class="bodytext-fs-only-np">横山幽奇，不減赤城。山中最爲麗矚，除藥鐺禪榻之外，即松風桂渚。若覿良規，便爲情景俱勝。</p>

  <p class="bodytext">綜合河東君之詩文考之，則知其在崇禎八年首夏自離去南園及南樓後，即移居横雲山之麓。是年秋深遷往盛澤歸家院，至崇禎十三年夏季後又遷回松江之横雲山也。其餘可參後論河東君尺牘節。</p>

  <p class="bodytext">此時期内即崇禎八年初秋有採蓮圖一重公案。兹録楊陳兩人之詩賦，略論證之，以供好事者之談助。</p>

  <p class="bodytext">戊寅草「採蓮曲」云：</p>

  <p class="bodytext-fs-only-np">蓮塘格格蜻尾緑。香威陰燼龍幡曲。蘭臯欹雀金鱗濃，水底鴛鴦三十六。捉花霧蓋鳳翼牽。蜂鬚懊惱猩唇連。葉多蘂破麝炷消，日光琢刺開青鸞。麒麟腰帶鴨頭絲，銀蟬佶雜蛾衣吹。郎心清徹比江水，丁香澹澹眉間黄。粉痕月避清濛濛。天露寒森迸珠網，藕花欲落絲暗從。錦鷄張翅芙蓉同。脉脉紅鉛抝蓮子，鵁波石濺秋羅衣（綺？）。臙脂霏雨儼相加，雲中<span alt="unicode">㪅</span>下雙飛雉。</p>

  <p class="bodytext">寅恪案，河東君此詩前一題爲「送曹鑒躬奉使之楚藩」七律二首。其第貳首云：「吴川楓動玉蕭森。」此詩之後爲「月夜登樓作」七律一首。其第伍句云：「秋原鶴氣今方縱。」據此可知「採蓮曲」乃秋季即崇禎八年秋季與臥子同時所作。河東君此曲之辭旨與臥子「采蓮童曲」，「立秋後一日題採蓮圖」及「採蓮賦」相類者頗多，蓋因題目相同，又同一時間，同一地域，故兩人作品，其間不致大相違異。兹不煩舉例，讀者可自得之也。</p>

  <p class="bodytext">陳忠裕全集伍平露堂集「采蓮童曲」云：</p>

  <p class="bodytext-fs-only-np">蕩槳歌渌水，紫菱牽玉臂。芙蓉不解羞，那得相迴避。</p>

  <p class="bodytext">同書壹壹平露堂集「立秋後一日題採蓮圖」云：</p>

  <p class="bodytext-fs-only-np">渌水芙蓉塘，青絲木蘭楫。誰人解蕩舟，湘妃與江妾。夜來秋氣澄天河。越谿新添三尺波。倒瀉生綃傾不足，碧空宛轉雙青蛾。今朝輕風拂未動，昨宵已似聞清歌。雜港繁花日初吐，紅裳濛濛隔霧雨。橈邊屬玉不肯飛，翠翹時落横塘浦。圖中美人劇可憐，年年玉貌蓮花鮮。花殘女伴各散去，有時獨立秋風前。何得鉛粉一朝盡，空光白露寒嬋娟。我家五湖東百里，紅霞滿江吹不起。素舸雲中月墮時，枉渚香風出蘭芷。借問莫愁能共載，可便移家入畫裏。</p>

  <p class="bodytext">寅恪案，唐杜彦之「春宫怨」云：「年年越溪女，相憶採芙蓉。」（見全唐詩第壹貳函補遺杜荀鶴）今臥子詩云：「越溪新添三尺波」，「花殘女伴各散去」及「何得鉛粉一朝盡」等句，與後來牧齋有美詩「輸面一金錢」，（見東山詶和集上。）及「春日春人比若耶。偏將春病卸鉛華」等句，（見初學集貳拾下東山詩集肆「［癸未］元日雜題長句」八首之八。）皆以河東君比西施，但臥子詩云：「圖中美人劇可憐」及「空光白露寒嬋娟」，則「美人」「嬋娟」俱爲河東君之名字，實將河東君之形貌寫入畫圖，而與牧齋止表見於文字者，更爲具體。臥子所題之圖，未知何人所繪，若是河東君自身所作，固可實現湯玉茗還魂記中之理想，若出他人之手，則亦是當時之寫照。其價值遠在後來顧云美余秋室諸人所爲者之上。今日此圖當必久已湮没，惜哉！惜哉！</p>

  <p class="bodytext">臥子詩云「渌水芙蓉塘，青絲木蘭楫。誰人解蕩舟，湘妃與江妾」及「橈邊屬玉不肯飛」。「木蘭楫」之語，與河東君夢江南詞第壹肆首「人在木蘭舟」句有關。「湘妃」之語，與臥子「湘娥賦」（見陳忠裕全集貳。）及以「湘真閣」名其作品者有關。「屬玉」之語，又與屬玉堂集名符合。此均顯而易見，不待多論也。臥子此詩結語云：「我家五湖東百里。紅霞滿江吹不起。素舸雲中月墮時，枉渚香風出蘭芷。借問莫愁能共載，可便移家入畫裏。」「五湖」句固出樂府詩集伍拾採蓮曲「遊戲五湖採蓮歸」之典，亦兼以謝客盧家自比。但其所賦「八月大風雨中遊泖墖」七律四首之三云：「悵望五湖通一道，生平少伯最嶙峋。」（見陳忠裕全集壹陸平露堂集。）則明以河東君比西施，而自比於范蠡。豈意有志者，事竟不成耶？後來牧齋「冬日泛舟有贈」詩云：「萬里何當乘小艇，五湖已許辦扁舟。」程松圓次韻云：「從此煙波好乘興，萬山春雪五湖流。」（以上二題俱見東山詶和集上。）則以西施屬河東君，陶朱公屬牧齋。自是二老賦詩時，應有之比儗，殊不足異。至若河東君依韻和牧齋中秋日攜内出游，次冬日泛舟韻。二首之一云：「五湖烟水長如此，願逐鴟夷汎急流。」（見初學集東山詩集貳。）則自承爲苧蘿村人，而以牧齋方少伯。斯爲臥子題採蓮圖時所不及料矣。</p>

  <p class="bodytext">陳忠裕全集壹「採蓮賦」略云：</p>

  <p class="bodytext-kt-first-np">余植性單幽，懸懷清麗。芳心偶觸，憮然萬端。若夫秣陵曉湖，横塘夜岸。見清揚之玉舉，受芬烈之風貽。雖渥態閒情，暢歌綽舞。未足方其澹蕩，破此孤貞矣。江蕭短製，本遠風謡。子安放辭，難娱情性。觀其託旨，豈非近累。若云玄豔，我無多焉。遂作賦曰：</p>

  <p class="bodytext-fs-last-np">夫何朱夏之明廓兮，紛峨雲之鼂清。渺迴溪而逸志兮，懷淡風之潔輕。軼娟娟其淺瀨兮，濫遊波而赴平。横江臯之宛延兮，睠披扶之遥英。植水芝於澧浦兮，固貞容而温理。發渺沔以浮光兮，矯徽文以擅軌。褰狄芬而越澤兮，杳不知其焉始。其爲狀也，匹溢華若，的皪濫姝。瑩瑩遹遹，炯炯蘇蘇。麗不蹈淫，傲不絶愉。文章則旅，脩姱若殊。時翻飛以暢美兮，疑色授而回避。接芳心于遥夕兮，願綢繆以解佩。惕幽芳之難干兮，懷涓涓而宛在。屬予情之善蠱兮，願弄姿而遠載。于是命静婉，飾麗娟。理文楫，開畫船。掛綺席，揚清川。衆香縝紛，羅袖給嬛。蕩舟約約，憑橈仙仙。竝進回逐，嫳屑蹁躚。讙魚怒蜂，不可究宣。礙<img alt="" class="zhangyue-img-h1" src="../Images/image01448.gif" zy-enlarge-src="none"/>絲而膠盭兮，垂皓腕而濡漬。驚鴛鴦於蘭橈兮，歇屬玉之嬌睡。墮明璫於瀟湘兮，既雜薦之以江蘺。試搴莖以斜眄兮，撫脩閒而若私。既攀折之非余情兮，恐遲暮之見遺。彼辛苦之内含兮，閟厥愁而惠中。感連娟之碧心兮，情鬱塞以善通。寄傷心于蓮子兮，從芙蓉之蕩風。驚飛袣之牽刺兮，溼羅衣而脱紅。斷素藕而切雲兮，沈淑質之玲瓏。颺遊絲而被遠兮，曾欵欵於予衷。投馝馞以覆懷兮，矜盛年以聯締。翦鮫綃而韞的兮，包相思以淫滯。鼓夕棹于北津兮，隱輕歌而暗逝。顧彼美之倚留兮，極幽歡於静慧。情荒荒而罷採兮，削秋風以長閉。亂曰，横五湖兮，揚滄浪。涉紫波兮，情内傷。副田田兮路阻長。思美人兮不可量。去何採兮低光。歸何唱兮未央。樂何極兮無方。怨何深兮秋霜。</p>

  <p class="bodytext">寅恪案，臥子此賦既以蓮比河東君，又更排比舖張，以摹繪採蓮女，即河東君。亦花亦人，混合爲一。辭旨精妙，讀者自知，可不待論。序中「江蕭短製，本遠風謡。子安放辭，難娱情性」。檢王勃採蓮賦序（見王子安集貳。）云：</p>

  <p class="bodytext-fs-only-np">昔之賦芙蓉者多矣。雖復曹王潘陸之逸曲，孫鮑江蕭之妙韻，莫不權陳麗美，粗舉採掇。豈所謂究厥麗態，窮其風謡哉？頃乘暇景，歷睹衆製，伏翫累日，有不滿焉。</p>

  <p class="bodytext">臥子作此賦，蓋本於子安之作，故辭語亦多相似。如「待飲南津，陪歡北渚」，即臥子賦語「鼓夕棹於北津」之所從出。又「結漢女，邀湘娥。北溪蘂尚密，南汀花更多」，亦下引臥子「同讓木泛舟北溪四絶句」詩題之由來。至「見秋潭之四平」則前引臥子「秋潭曲」所以稱白龍潭爲「秋潭」之理由也。（可并參樂府詩集伍拾。）賦云：「紛峨雲之鼂清」，「軼娟娟其淺瀨兮」，暗藏「雲娟」二字，即河東君原來舊名。此爲採蓮賦中主人之名，所以著列之於篇首也。此賦末段云：「鼓夕棹於北津兮」，此著列採蓮泛舟之地也。檢陳忠裕全集壹玖陳李唱和集「秋雨同讓木泛舟北溪各賦四絶」云：</p>

  <p class="bodytext-fs-first-np">爲有新愁漸欲真。强將畫艦泛芳津。豈知風雨渾無賴，自入秋來喜趁人。</p>

  <p class="bodytext-fs-np">浪引平橋銷暮烟。紅亭朱草自何年。秋風一夜殘蓮子，幾度黄昏未忍眠。</p>

  <p class="bodytext-fs-np">迷離窈竹碧霏霏。小艇紅妝冷玉衣。涼風踈雨何處似，黄陵秋夜照湘妃。</p>

  <p class="bodytext-fs-last-np">明滅秋星起畫圖。微雲暮雨障清矑。何曾自定來朝暮，猶怨君家楚大夫。</p>

  <p class="bodytext">寅恪案，第壹首第貳句「强將畫艦泛芳津」，可知「北溪」亦可云「北津」。第貳首第壹句「浪引平橋銷暮烟」，可與賦中「鼓夕棹」之語印證。第貳首第叁句「秋風一夜殘蓮子」及第叁首第貳句「小艇紅妝冷玉衣」，亦與賦中所言之採蓮女相啓發。第肆首第貳句「微雲暮雨障清矑」，中含河東君之名。第叁第肆句云：「何曾自定來朝暮，猶怨君家楚大夫。」則以神女目河東君，宋玉目讓木也。據此頗疑採蓮賦與此四絶句有密切關係。又此四絶句題云：「秋雨同讓木泛舟北溪。」實與「立秋後一日題採蓮圖」詩，「夜來秋氣澄天河，越谿新添三尺波」之語冥會。蓋「秋氣」「添波」與「秋雨」相合，「越溪」與「北溪」同物，然則採蓮圖或即摹寫此次北溪之遊耶？至賦云：「驚鴛鴦於蘭橈兮，歇屬玉之嬌睡。」其與河東君鴛鴦樓臥子屬玉堂之名有關，又無俟論矣。「嬌睡」一語，若出元氏長慶集貳肆連昌宫詞「春嬌滿眼睡紅綃」句，則可稱適當。若出傳世本才調集伍元稹夢遊春詩「嬌娃睡猶怒」句，則「嬌娃」乃「獢<span alt="unicode">𤞇</span>」之譌寫。（見拙著元白詩箋證稿第肆章。）似微有未妥。但才子詞人之文章，絶不應拘執考據版本家之言以繩之也。賦中最可注意之句，如：「麗不蹈淫，傲不絶愉。文章則旅，脩姱若殊。」則可謂善於形容河東君之爲人者。「既攀折之非余情兮，恐遲暮之見遺。彼辛苦之内含兮，閟厥愁而惠中。感連娟之碧心兮，情鬱塞以善通。寄傷心于蓮子兮，從芙蓉之蕩風」，則可與才調集伍元微之「古決絶詞」三首之二「矧桃李之當春，競衆人而攀折。我自顧悠悠而若雲，又安能保君皚皚之如雪。感破鏡之分明，覩淚痕之餘血。幸他人之既不我先，又安能使他人之終不我奪」參讀。據此可知臥子宅心忠厚，與輕薄之元才子有天淵之别。豈意河東君與臥子之關係，亦與雙文同一不能善終。悲夫！</p>

  <p class="bodytext">戊寅草中有「初秋」七律八首，平露堂集中亦有「初秋」七律八首。（見陳忠裕全集壹陸。）題同，體同，又同爲八首。其爲同時所作，互有關係，兹不待論。今戊寅草傳世甚少，故全録之。至臥子詩集，流播頗廣，除第捌首，以與河東君之作最有關涉，特録其全文外，餘則唯擇有關河東君詩之語句，略論之於後。</p>

  <p class="bodytext">戊寅草「初秋」八首其一云：</p>

  <p class="bodytext-fs-only-np">雲聯遠秀正秋明。野落晴暉直視輕。水氣相從烟未集，楓林虗極色難盈。平郊秔稻朝新沐，大澤鳧鷖夜自鳴。莫謂茂陵愁足理，龍堂新月滌江城。</p>

  <p class="bodytext">寅恪案，此首結語云「莫謂茂陵愁足理，龍堂新月滌江城」，與臥子第捌首結語云「茂陵留滯非人意，可著凌雲第幾篇」互相印證。并可推知臥子實初賦此題，河東君因繼和之。豈所謂「夫唱婦隨」者耶？至「新月」「江城」之語，則指崇禎八年七月初之時候及松江之地域也。</p>

  <p class="bodytext">其二云：</p>

  <p class="bodytext-fs-only-np">銀河泛泛動雲涼。荒荻蒼茫道阻長。已有星芒横上郡，猶無清角儆漁陽。遥分静色愁難制，向晚凋菰氣獨傷。自是清暉堪倚恨，故園鸊鵜舊能妨。</p>

  <p class="bodytext">寅恪案，「已有星芒横上郡，猶無清角儆漁陽」之句，可與臥子詩第伍首「涇原畫角秋風散，上郡［旄］頭夜色高」相印證。（寅恪案，「旄頭」之典可參前論牧齋「丙戌七夕詩」。又河東君湖上草中「岳武穆詞」七律云：「重湖風雨隔髦頭。」「髦頭」即「旄頭」也。）「自是清暉堪倚恨，故園鸊鵜舊能妨」之句，當出詩經曹風「候人」篇：「維鵜在梁，不濡其翼。彼其之子，不稱其服。維鵜在梁，不濡其咮。彼其之子，不遂其媾。」毛詩小序云：「刺近小人也。」河東君此詩結語必有本事，究何所指，殊難確言。檢臥子自撰年譜上崇禎八年乙亥條（并可參所附考證。）略云：</p>

  <p class="bodytext-fs-only-np">同郡某貴人素嫉予，適有無名子作傳奇以刺之者，疑予與舒章使之，怒益甚。予同門生朱翰林早服與貴人求復故業文園。予立議黜之。恨愈刺骨，遂行金錢嗾南臺某上奏。其意專欲黜予與彝仲也。時使者江右王公行部，察予兩人行修飭，舉方正，報聞。某貴人聞之，咄咄咤歎失氣也。</p>

  <p class="bodytext">或與河東君詩語有關，亦未可知。至前引錢肇鼇質直談耳記松江郡守欲驅逐河東君出境一節，則事在崇禎六年，距賦此詩之時已有二年之久，相隔較遠，似非詩意所在也。俟考。</p>

  <p class="bodytext">其三云：</p>

  <p class="bodytext-fs-only-np">蒼然萬木白蘋烟。摇落魚龍有歲年。人似許玄登望怯，客如平子學愁偏。空懷神女虚無宅，近有秋風縹渺篇。（自注：「時作秋思賦。」）日暮飄零何處所，翩翩燕翅獨超前。</p>

  <p class="bodytext">寅恪案，此首爲八首中最重要者，與臥子詩第捌首極有關係。蓋臥子詩第捌首乃主旨所在，河東君亦深知其意，故賦此首，同用一韻，殊非偶然也。兹迻録臥子詩全文，以便參互論證。臥子詩云：</p>

  <p class="bodytext-fs-only-np">託蹟蓬蒿有歲年。平臯小築晚涼天。不逢公瑾能分宅，且學思光漫引船。蓮子微風香月上，葡萄垂露冷秋前。茂陵留滯非人意，可著凌雲第幾篇。</p>

  <p class="bodytext">臥子此詩主旨實自傷不能具金屋以貯阿雲。「不逢公瑾能分宅」，用三國志吴志玖周瑜傳：「周瑜字公瑾。［孫］堅子策，與瑜同年，獨相友善。瑜推道南大宅以舍策。」「且學思光漫引船」者，用南史叁貳張邵傳附融傳（參南齊書肆壹張融傳。）所云：</p>

  <p class="bodytext-fs-only-np">融字思光。融假東出，［齊］武帝問融在何處？答曰，臣陸處無屋，舟居無水。後上問其從兄緒。緒曰，融近東出，未有居止，權牽小舩於岸上住。上大笑。</p>

  <p class="bodytext">然則臥子所謂「平臯小築晚涼天」之「小築」何所指耶？檢臥子此詩題前第貳題爲「初秋出城南弔邇機之喪，隨遊陸氏園亭。春初予輩讀書處也。感賦二律」。此二律中雖未見有留宿之蹟象，但據王澐纂雲間第宅志云：</p>

  <p class="bodytext-fs-only-np">南門外。登山主橋。薛孝廉靖宅。阮家巷陸宗丞樹德梅南草廬。有讀書樓。崇禎間，郡中諸名士嘗觴詠高會其中。人稱曰南園。</p>

  <p class="bodytext">故薛氏宅與南園隣近，臥子因弔邇機之喪，遂留宿徐氏南樓，或陸氏南園，極爲可能。今觀臥子「初秋八首」之第壹首云「池臺獨倚北風輕。水國蒼茫浸碧城。菱芡自依秋露冷，梧楸不動夜雲明」，第貳首云「萬里清光迥不收。層霄極望此登橋」，及第叁首云「曠野楓林消白日，滄江草閣臥黄昏」，與第捌首之「蓮子微風香月上，葡萄垂露冷秋前」等句，其景物氣象，皆似南園，而非臥子松江城内之舊宅。此舊宅即雲間第宅志所云：</p>

  <p class="bodytext-fs-only-np">治西。普照寺西。陳工部所聞，給諫子龍宅。有平露堂。座師黄詹事道周書。</p>

  <p class="bodytext">者。然則臥子詩所謂「小築」，豈是徐氏别墅中之小樓，即南樓。抑或陸氏南園建築物中之一小部分耶？至「不逢公瑾能分宅」之語，或是因徐闇公及武静雖肯以其别墅借寓楊陳。陸文孫又肯以南園借臥子諸人讀書著述，不過兩處俱是暫時性質，更不可視爲固定之金屋，久貯阿雲也。河東君能知此意，故有「空懷神女虚無宅」之句，其所感恨者深矣。（寅恪案，杜工部集壹伍「熱」三首之一云：「雲雨竟虚無。」河東君詩語本此。杜詩原爲苦熱之作，下文接以「乞爲寒水玉，願作冷秋菰。何似兒童歲，風涼出舞雩」等句，即希望秋涼之意。河東君賦此詩在初秋，正氣候炎熱之際。下句「近有秋風縹渺篇」，亦是希望秋涼之意，與少陵之旨符合。故河東君此一聯，雖出舊詩，别具新感，其措辭之精妙，於此可見一斑也。）由此推之，大約臥子松江城内舊宅，本非廣廈，此時既有祖母高氏，繼母唐氏，復有妻張氏，妾蔡氏及女頎等。又據臥子年譜下附王澐撰「三世苦節傳」云：</p>

  <p class="bodytext-fs-only-np">高安人一女，篤愛之，贅諸氏婿，共宅而居。奉議公（寅恪案，「奉議公」指臥子父所聞。）以寡兄弟而勿忍也。先生承先志，始終不替。［張］孺人承高安人歡，敬愛有加，撫其子女如同生，冠婚如禮，安人爲之色喜。［臥子繼母］唐宜人生四女，次第及笄，孺人爲設巾帨，治奩具而歸之，嫁禮稱盛，宜人忘其疾，諸姑感而涕出，曰，嫂我母也。</p>

  <p class="bodytext">然則臥子之家，人多屋狹，張孺人復有支配財務之權，勢必不能更有餘地及餘資以安置志在獨立門户之河東君。楊陳因緣之失敗，當與此點有關。後來崇禎十三年冬河東君訪牧齋於虞山之半野堂。其初則居於舟中，有同於思光引船。繼則牧齋急營我聞室迎之入居，亦是公瑾分宅。此點與錢柳因緣之能完成，殊有莫大關係也。河東君詩「人似許玄登望怯，客如平子學愁偏」一聯，下句見文選貳玖張平子四愁詩，人所習知，不待釋證。上句之「許玄」，當用晉書捌拾王羲之傳附許邁傳。邁字叔玄，後改名玄。許傳雖有遊山登樓之記載，但無怯憚之事。故「怯」字乃河東君自謂之辭。其本性不喜登望，可與河東君與汪然明尺牘第壹叁通所云：</p>

  <p class="bodytext-fs-only-np">齊雲勝遊，兼之逸侣，崎嶇之思，形之有日。奈近嬴薪憂，褰涉爲憚。</p>

  <p class="bodytext">相參證。「褰涉爲憚」即「登望怯」之意。顧云美河東君傳云：「性機警，饒胆略。」應不怯登望。其所以怯憚者，或由體羸足小之故，有所不便耶？河東君詩「近有秋風縹渺篇」句下自注云：「時作秋思賦。」今戊寅草中有「秋思賦」一篇。據此，可證知其作賦之年月。惜此賦辭語多未解，疑傳寫譌誤所致。以暫無他本可校，姑不録賦文，而附記於此，以俟他日求得善本，再論釋之。所可注意者，臥子作「採蓮賦」實本於王子安。檢王集壹有「春思賦」「七夕賦」在「採蓮賦」之前。或者河東君崇禎八年秋間流覽子安作品，因採蓮賦而覩春思賦。於王賦序末「幾乎以極春之所至，析心之去就云爾」之語，有所感會，遂作秋思賦歟？其四云：</p>

  <p class="bodytext-fs-only-np">輕成游鶴下吟風。夜半青霜拂作容。偃蹇恣爲雲物態，嶙峋先降隱淪叢。五原落日交相掩，三輔新秋度不同。矯首只愁多戰伐，應知浩蕩亦時逢。</p>

  <p class="bodytext">寅恪案，此首「五原落日交相掩，三輔新秋度不同」一聯，上句疑與臥子詩第陸首「欲問故人新奉使，朔雲邊月近如何」之注「時吴來之使山右初歸」有關。下句疑與臥子詩第伍首「三秦消息夢魂勞」及「涇原畫角秋風散」之句有關。所可注意者，即「輕成游鶴下吟風」之「鶴」，及「嶙峋先降隱淪叢」之「隱淪叢」究何所指？豈謂吴來之昌時，由山西歸松江後，便先訪問臥子，因至河東君處耶？俟考。</p>

  <p class="bodytext">其五云：</p>

  <p class="bodytext-fs-only-np">朧朧暝色雜平河。（湖？）秋物深迷下草鬚。不辨暗雲驅木落，惟看鮫室浴鳧孤。南通水府檣烏盛，北照高原樹影枯。同向秋風摇白羽，愁聞戰馬待單于。</p>

  <p class="bodytext">寅恪案，「南通水府檣烏盛」，可與臥子詩第肆首「楚蜀檣帆向晚行」參讀。至河東君此首「同向秋風摇白羽，愁聞戰馬待單于」之結語，則疑與臥子詩第陸首「欲問故人新奉使，朔雲邊月近如何」。句下自注有關。蓋指與吴昌時共談當日邊事也。</p>

  <p class="bodytext">其六云：</p>

  <p class="bodytext-fs-only-np">幽漫飛鳥視平原。露過浮沉漠漠屯。此日風烟給（？）泗左，無勞弓矢蕩烏孫。波翻魚雁尋新氣，水冷葡萄似故園。惆悵亂雲還極上，不堪晻曖肆金樽。</p>

  <p class="bodytext">寅恪案，此首與臥子詩第伍首同詠鳳陽明祖陵事。（參陳忠裕全集壹陸平露堂集「送徐闇公遊南雍」七律所附考證。臥子此詩當賦於崇禎八年夏間闇公離南園赴南京之時。臥子「初秋」詩第捌首所謂「南皮舊侣鸞龍散」，即指此也。）河東君詩「此日風煙給（？）泗左，無勞弓矢蕩烏孫」一聯，與臥子詩第陸首「當煩大計推安攘」之語有關。至河東君之意，則謂不能安内，何能攘外。其語深中明末朝廷舉措之失矣。「水冷葡萄似故園」又可與臥子詩第捌首「葡萄垂露冷秋前」參證。此「故園」或即指南園。</p>

  <p class="bodytext">其七云：</p>

  <p class="bodytext-fs-only-np">長風疎集未曾韜。矯雉翻然謀上臯。葭荻横秋投廢浦，風烟當夜接虗濤。雲妍翳景縈時急，紅逖煩滋雜與（興？）高。迴首鸞龍今不守，崔巍真欲失戎刀。</p>

  <p class="bodytext">寅恪案，「葭荻横秋投廢浦」可與臥子詩第肆首「江湖葭荻當秋盛」之句參證。河東君此詩結語「迴首鸞龍今不守，崔巍真欲失戎刀」。當謂鳳陽失守事。與臥子詩第壹首「南皮舊侣鸞龍散」之句，雖同有「鸞龍」字，而所指不同。蓋陳詩用「魏文帝與吴質書」語，臥子「初秋」八首前第柒題爲「送周勒卣遊南雍」，第陸首爲「送徐闇公遊南雍」，崇禎八年春間周徐二人與臥子舒章文孫及河東君等，同讀書遊讌於南園。至是年夏初河東君離去，臥子嬰疾，其他諸人亦皆星散。「南皮」之「南」，亦兼指南園及南樓而言，與河東君詞之夢江南，臥子詞之雙調望江南，俱有取於「南」字，即南園南樓之意。世人未明此點，讀楊陳作品，不能深達其微旨矣。至河東君詩「紅荻煩滋雜與高」之句，疑有譌誤，俟考。</p>

  <p class="bodytext">其八云：</p>

  <p class="bodytext-fs-only-np">魚波唼唼水新週。高柳風通霧亦勾。曉雨掠成涼鶴去，晚烟棲密荻花收。蒼蒼前箙鷹輕甚，濕濕河房星漸賙。我道未舒採藥可，清霜飛盡磧天揫。</p>

  <p class="bodytext">寅恪案，「濕濕河房星漸賙」及「清霜飛盡磧天揫」可與臥子詩第陸首「天南蹟北共秋河」之句參證。「我道未舒採藥可」之句，檢晉書捌拾王羲之傳附許邁傳云：</p>

  <p class="bodytext-fs-only-np">初採藥於桐廬道之桓山。餌朮涉三年，時欲斷穀。以此山近人，不得專一，四面藩之。好道之徒欲相見者，登樓與語，以此爲樂。</p>

  <p class="bodytext">可知河東君以許玄自比。此點前論第叁首「人似許玄登望怯」句，已言及之。但此首有「採藥」之語，據許傳之文，採藥下即接以登樓見好道之徒一事。然則第叁首「人似許玄登望怯」之意，恐是自謂怯於見客，與許氏同，非關體羸足小。其與汪然明尺牘第伍通云：「弟所汲汲者，止過於避跡一事。」（寅恪案，「止」當作「亡」，與「無」同。）亦是此意，可取互參。復據前引錢肇鼇質直談耳所載河東君居佘山時，蠢人徐某以三十金求見事。佘山鄰接横雲，錢氏之言，或即與河東君此詩之意有關，亦未可知也。今釋「怯」字之義，與前説有所差異，似今解較勝。兹依鄭箋毛詩，間具别解之例，姑備兩説，以待讀者之抉擇。</p>

  <p class="bodytext">抑更有可笑者，河東君於崇禎八年作此詩之際，以許叔玄自比，而以臥子比王逸少。蓋臥子此時雖是雲間勝流，名聞當世。然其地位止一窮孝廉耳。目之爲王右軍，已嫌過分矣。至崇禎十三年冬間河東君訪牧齋於虞山之半野堂，初贈錢詩有「江左風流物論雄」及「東山葱嶺莫辭從」之語，則以牧齋儗謝安石，而自比於東山伎。（詳見第肆章論半野堂初贈詩節。）蓋牧齋此時以枚卜失意家居，正是候補宰相之資格，與謝太傅居東山時之身分切合也。由此言之，河東君不僅能混合古典今事，融洽無間。且擬人必於其倫，胸中忖度，毫釐不爽，上官婉兒玉尺之譽，可以當之無愧。不過許叔玄東山伎之船，亦隨王逸少謝安石之水，高低漲落，前後不同，爲可笑也。</p>

  <p class="bodytext">復次，宋徵璧含真堂集柒載有「早秋同大樽舒章賦」七絶二首云：</p>

  <p class="bodytext-fs-first-np">悵望平田半禾黍，曲蘭幽徑傍城阿。已憑青雀隨風過，更有紅裙細馬馱。</p>

  <p class="bodytext-fs-last-np">淒清落葉下梧桐。埜水蒼茫睇未窮。日暮但愁風雨後，行人多半早秋中。</p>

  <p class="bodytext">寅恪案，宋氏此二絶句何時所作，未能確知。若依此題後一詩「野驛」下注「壬申會課」而言，則似此二絶句乃崇禎五年壬申或以前所作。但宋氏詩集以詩體分類，其排列次序亦難悉據以確定作成時間之先後。或謂王勝時續臥子年譜下順治四年丁亥條附莊師洛等考證引陸時隆「侯文節傳」云：「黄門乃易姓李，改字大樽。」又勝時云：「晚年自號大樽，蓋寓意於莊生五石之瓠也。」陸王兩説雖似微異。但臥子於順治四年五月十三日自沉，年四十歲。依常例推之，必三十以後始可言晚年。讓木此二絶句之題既稱大樽，豈作於崇禎十年丁丑以後耶？鄙意不然，前引含真堂集伍秋塘曲序云：「宋子與大樽泛于秋塘。」此曲乃與臥子秋潭曲同時所作，（見陳忠裕全集拾陳李倡和集。）實在崇禎六年秋間。此年臥子僅二十六歲，斷不可謂之晚年，何以宋氏亦稱之爲大樽？明是後來尚木編集時所追改。蓋臥子以抗清死節。清人著述在乾隆朝尚未表揚臥子以前，自宜有所避忌。往往多以不甚顯著之别號，即「大樽」，稱臥子。况宋氏前與臥子關係密切，後乃改仕新朝，更當有所隱諱也。至若蓼齋集中不改臥子之稱者，殆由舒章卒於臥子抗清被害以前，遺集爲石維崐於順治十四年所刻，故仍依舊稱，未遑更易耶？職是之故，宋氏此二絶句亦有作於崇禎八年秋間之可能，疑與臥子及河東君「初秋」詩有關。姑附録於此，以俟詳考。又「城阿」即臥子癸酉長安除夕詩所謂「曾隨俠少鳳城阿」之「城阿」乃指松江城而言，前已詳論之矣。</p>

  <p class="bodytext">河東君在崇禎八年秋深離松江赴盛澤以前，尚有與臥子詶和之作。兹全録楊陳兩人之詩，并擇録臥子此時所賦「秋居雜詩」十首中最關重要者，論之於下。</p>

  <p class="bodytext">臥子「七夕」詩（見陳忠裕全集壹叁平露堂集。）云：</p>

  <p class="bodytext-fs-only-np">夜來涼雨散，秋至緒風多。渺渺雲澄樹，峨峨人近河。金鈿烟外落，玉佩暗中過。聞説天孫巧，虚無奈爾何。</p>

  <p class="bodytext">其二云：</p>

  <p class="bodytext-fs-only-np">清影何時隱，神光迥澹浮。龍鸞虚佇月，烏鵲静臨秋。風落花間露，星明池上樓。漢宫誰更寵，此夕拜牽牛。</p>

  <p class="bodytext">河東君「七夕」詩（見戊寅草。）云：</p>

  <p class="bodytext-fs-only-np">芙蓉夜湧鱖魚颸。此夕苔篁來夢知。爲有清虚鴛閣晚，無勞幽詭蝶花滋。仙人欲下防深漠，蒼影翩然入竇湄。已是明雯星露會，烏啼燈外見來遲。</p>

  <p class="bodytext">臥子「八月十五夜」詩（見陳忠裕全集壹陸平露堂集。）云：</p>

  <p class="bodytext-fs-only-np">明雯涼動桂悠悠。迢遞星河萬里秋。素魄有人常不見，碧虚無路迥含愁。九天鸞鶴聲何近，五夜樓臺影自浮。猶説紫微宫女事，焚香時待月西流。</p>

  <p class="bodytext">其二云：</p>

  <p class="bodytext-fs-only-np">微風摇曳拂金河。斗迥天高出素娥。萬井鴛鴦秋露冷，三江蚌蛤夜潮多。雲能入夢嬋娟子，月解傷人宛轉歌。應有桓伊吹玉笛，倚欄人静奈愁何。</p>

  <p class="bodytext">寅恪案，臥子「八月十五夜」七律第貳首「雲能入夢嬋娟子」句，暗藏河東君之名，第貳章已論及之。蓋中秋佳節臥子必在松江城内舊宅中，與家人團聚。望月有懷横雲山麓之河東君，因賦此二詩。當其構思之際，儻使張孺人及蔡氏在其身側者，亦可謂旁若無人矣。</p>

  <p class="bodytext">河東君「八月十五夜」詩（見戊寅草。）云：</p>

  <p class="bodytext-fs-only-np">滌風初去見迂芳。招有深冥隱桂芒。翠鳥趾離終不發，綺花人向越然涼。蓮魚窈窕浮虗澗，烟柳沉沉拂淡篁。已近清萍動霏漪，秋籐何傲亦能蒼。</p>

  <p class="bodytext">寅恪案，河東君此詩之題與臥子詩題同是「八月十五夜」，其爲唱詶之作，自無疑義。但河東君此詩之前第壹題爲「秋深入山」，第貳題爲「月夜舟中聽友人絃索」，第叁題爲「曉發舟至武塘」，第肆題爲「七夕」。初視之，似是抵盛澤以後追和臥子之作，而非在松江時所賦。細繹之，八月十五夜至秋深，其間最少已逾一月，河東君必早在離松江以前得見臥子此詩。且自「七夕」至「八月十五夜」，其間已賦三題四首，可證其才思并未枯竭，何以更待歷時四五十日之後，始在盛澤鎮追和臥子前什耶？此與其平日寫作敏捷之情况不符。故鄙意仍以河東君「八月十五夜」一首，乃尚未離去松江前所作，當是編寫時排列偶誤所致耳。</p>

  <p class="bodytext">臥子「秋居雜詩」十首作成之時間，當在崇禎八年季秋。因第叁首有「况當秋日殘」，「鴻雁影寥廓，梧桐聲勁寒」，及第捌首有「霜寒擊柝清」等句，皆是九月景物也。至第貳首「萬里下城阿」句之「城阿」，指松江城言。前論臥子癸酉長安除夕詩「曾隨俠少鳳城阿」句，已詳及之，可不復贅。此十首詩俱佳，兹唯擇録三首論釋之，其餘不遑悉數迻寫也。</p>

  <p class="bodytext">第肆首云：</p>

  <p class="bodytext-fs-only-np">愁思隨時積，悲涼秋更深。何當臨玉鏡，無計挽金瓠。（自注：「時予有殤女之戚。」）肅肅飛烏鵲，冥冥啼蟪蛄。不堪兒女氣，引滿莫躊躇。</p>

  <p class="bodytext">寅恪案，此首可與下録臥子「乙亥除夕」七古（見陳忠裕全集壹叁平露堂集。）相參證。「何當臨玉鏡」句，用世説新語下假譎類「温公喪婦」條并參徐孝穆編輯玉臺新詠所以命名之故。斯皆世人習知者。至臥子於此句，則指河東君而言也。「無計挽金瓠」句，用漢魏百三名家集陳思王集壹「金瓠哀詞」，臥子取以比其長女頎也。陳臥子先生安雅堂稿壹貳「瘞二女銘」云：</p>

  <p class="bodytext-fs-only-np">陳子長女名頎，生崇禎庚午之二月，殤於乙亥之七月，凡六歲。次女名穎，生辛未之八月，至十月死。二女皆陳子室張出也。</p>

  <p class="bodytext">臥子甚珍愛此長女，其著述中涉及女頎者頗多。如臥子自撰年譜上崇禎八年乙亥條云：「秋女頎殤焉。」并陳忠裕全集壹壹平露堂集「乙亥除夕」七古一首，同書壹叁平露堂集「舟行雨中有憶亡女」，「除夕有懷亡女」五律二首及同書壹玖平露堂集「悼女頎詩」七絶七首等，可爲例證。臥子賦詩之際，女頎既逝，無計可以回生。河東君雖已離去，則猶冀其復返。情緒若此，所謂「不堪兒女氣」者也。第柒首云：</p>

  <p class="bodytext-fs-only-np">常作雲山夢，離羣不可招。遨遊犬子倦，賓從客兒嬌。（自注：「舒章招予遊横雲，予病不往。」）楚橘明霜圃，江楓偃畫橋。刺船斜月下，何計慰飄颻。</p>

  <p class="bodytext">寅恪案，陳忠裕全集貳玖「横雲山石壁銘」（可參同集拾屬玉堂集「雨中過李子園亭」七古及所附考證并蓼齋集首石維崐序。）略云：</p>

  <p class="bodytext-fs-only-np">横雲山者，松之屏蔽。環壁包池，則李氏之園在焉。既翦叢棘，遂有堂宇。濯窪以俟雨，植楓而綴秋。涉冬之陽，李氏攜客信宿。落葉零翠，寒山凍青。風消夕醉，月照宵遨。辨隔浦之歸魚，習空山之嘯鬼。横覽淒惻，悲涼莫罄。</p>

  <p class="bodytext">臥子此文雖不能確定爲何年所作，然可據以推知舒章别墅秋冬之際，景物最佳。斯舒章所以招邀名士名姝於秋日往游之故歟？舒章是舉，殆於謝靈運擬魏太子鄴中集詩序所謂「天下良辰美景賞心樂事四者難并」之旨，有所體會。（見文選叁拾。）但臥子是時則轉抱林黛玉過梨香院牆下，聽唱牡丹亭「良辰美景奈何天，賞心樂事誰家院」及「則爲你如花美眷，似水流年」之感恨矣。（見石頭記第貳叁回。）詩中「遨遊犬子倦」句，「犬子」司馬相如小名，臥子以之自比。「賓從客兒嬌」句，「客兒」謝靈運小名，臥子以之比李舒章。此時河東君即寓居横雲山，豈謂河東君乃舒章之嬌豔賓從耶？臥子自注云：「舒章招予遊横雲，予病不往。」不知是託病，抑或真病？若託病者，則其故雖不能確知，但必有河東君複雜之關係在内。若真病者，則崇禎八年首夏，臥子因河東君離去南園及南樓而發病，事後雖痊愈，然亦以有所感觸，時復臥疾。如「秋居雜詩」第壹首「藥餌日相謀」者，即是其證。實世所謂「心病」，而非「身病」也。</p>

  <p class="bodytext">第玖首云：</p>

  <p class="bodytext-fs-only-np">明時慙遠志，安穩獨幽居。溟渤當秋壯，星河永夜虚。黄金誤子政，白璧恃相如。奇服吾寧愛，無勞擬上書。</p>

  <p class="bodytext">寅恪案，「黄金誤子政，白璧恃相如」。上句用漢書叁陸楚元王傳附劉向傳，向作黄金不成事。下句用史記捌壹廉頗藺相如傳，相如完璧歸趙事。皆世所習知，無待贅釋。所可怪者，臥子舉此兩氏爲言，頗覺不倫，當必有其故。意者臥子自恨如劉更生之不能成黄金，遂難築金屋以貯阿雲。然終望河東君能似藺相如之完璧歸趙。苟明乎此旨，則臥子詩此聯之語，殊不足爲怪矣。「無勞擬上書」句，疑指臥子自撰年譜崇禎四年辛未條所云：</p>

  <p class="bodytext-fs-only-np">是時意氣甚盛，作書數萬言極論時政，擬上之。陳徵君［繼儒］怪其切直，深以居下之義相戒而止。</p>

  <p class="bodytext">言也。</p>

  <p class="bodytext">今所見河東君作品中有賦三篇，其男洛神賦及秋思賦，前已論述。男洛神賦旨趣詼詭，秋思賦文多脱誤，俱不及「别賦」之意深情摯，詞語高雅。取與同時名媛之能賦者，如黄媛介諸作品相參較，亦足見各具勝境，未易軒輊。故全録其文，略考釋之，以待研治明季文學史者之論定。</p>

  <p class="bodytext">戊寅草「别賦」云：</p>

  <p class="bodytext-fs-only-np">草弱朱靡，水夕沈鱗。又碧月兮河梁，秋風兮在林。指金閨于素壁，<span alt="unicode">䦳</span>翠幔於琴心。於此言别，懷愁不禁。雲泫泫兮似浮，泉杳杳而始下。撫襜幄之霏涼，拂銀筝其孰寫。重以伭（泫？）花之早寒，玉臺之絳粉。既解佩而邅延，更留香之氤氲。攬紅藥之夜明，悵青蘭而晨恨。會當遠去，瞻望孤雲。於是明河欲墜，玉勒半盼。化桃霞兮王孫馬，衝柳雪兮遊子衣。離遠臯之木葉，牽晴霧之游絲。度疎林而去我，隔江水之微波。本平<span alt="unicode">𡗝</span>而起巘，更通達而成河。妍迹已往，遺恩在途。掩電母而不御，襍水業（？）而常孤。思美人兮江溆，觸鸞髮兮愁余。並瑶瑟之潺湲，共鳳吹而無娱。念衆族之皎皎，獨與予兮紛馳。誰逕逝而不顧，懷縹緲而奚知。誠自悲憂，不可言喻。至若玄圃詞人，洛濱才子。收車輪於博望，蕩雲物於龍池。嘉核甫陳，驪歌遽奏。折銀蘂於隴上，驕簫管於池頭。之官京洛，遷斥羅浮。觀大旗之莫射，登金谷而不游。歎木瓜之漬粉，聆悽響於清輈。或溯零陵之事，或念南皮之儔。咸辭成而琅琅，視工思而最愁。又若河朔少年，南陽乳虎。感烏馬兮庭階，擊蒼鷹兮殿上。風戔戔兮漸哀，筑摵摵而欲變。上客斂魂，白衣數起。左驂殪兮更不還，黄塵合兮心所爲。忽日晝之晻曖，覩寒景之侵衣。愁莫愁兮衆不知，悲何爲兮悲壯士。廼有十年陷敵，一劍懷仇。將置身於廣柳，或髠鉗而伏匿。共衰草兮班荆，咽石瀨兮設食。逝汎濫于重淵，曠霅煜於窋室。酒未及濡，餐未及下。歌河上而霑裳，仰駟沫（？）而太息。若吴門之篪，意本臨歧。大梁之客，魂方逝北。當起舞而徘徊，更痛深其危戚。至若掩紈扇於炎州，却真珠於玉漏。恩甚兮忽絶，守禮兮多尤。觀蒻羽之拂壁，慨龍帷之鬱留。念膠固而獨明，惟銷鑠之莫任。垂楚組而猶倚，絙鳳綬而遣神。盻雉尾於俄頃，迥金螭之别深。日暮廣陵，憑闌水調。似殿臺之清虚，識宜春之朗曼。迺登舟而嗚咽，愁别去其漫漫。又若紅粉羽林，辟邪獨賜。同武帳之新寵，後灞岸之放歸。紫簫兮事遠，金縷兮淚滋。更若長積雪兮閉青塚，嫁絶域兮永烏孫。儼雲蟬於萬里，即烟霓之夕昏。雁山曉兮斷遼水，紅蕉澀兮辭嬋媛。至若靈娥九日兮將梳，苕蓉七夕兮微渡。月暎<span alt="unicode">𠹗</span>（晣？）而剏虹縷，露流澌兮開房河。披天衣之宵敍，忽雲旗之悵圖。亦有托纖阿於緇（淄）右，期玉鏡于邯鄲。甫珊瑚之照耀，親犀絡之纏綿。悼亭上之春風，嘆上巳于玉面。本獨孤之意邈，遶竇女之情娟。至有蝦蟆陵下之歌，燕子樓前之雨。白楊蕭蕭兮鶯塚灰，莓苔瑟瑟兮西陵土。愴虬膏之永訣，淡華燭而終古。顧驂驔之莫攀，止玉合之薦處。豈若西園無忌，南國莫愁，始承歡而不替，卒曠然而莫違。君歌折柳于鄭風，妾詠蘼蕪於天外。異櫻桃之夜語，非洛水之朝來。自罘罳之雀暗，憐蘭麝之鴨衰。據青臯之如昨，看盤馬之可哀。招摇蹀躞，花落徘徊。結綬兮在平樂，言别兮登高臺。君有旨酒，妾有哀音，爲彈一再，徒傷人心。悲夫同在百年之内，共爲幽怨之人。事有參商，勢有難易。雖知己而必别，縱暫别其必深。冀白首而同歸，願心志之固貞。庶乎延平之劍，有時而合。平原之簪，永永其不失矣。</p>

  <p class="bodytext">寅恪案，此賦之作成時間及地域并所别之人三事，兹綜合考證之。若所言不誤，則於賦中之辭義，賦主之文心，更能通解欣賞也。</p>

  <p class="bodytext">此賦既以「别」爲題，自是摹擬文選壹伍哀傷類江文通「别賦」之作，無待贅論。昭明太子既列文通此賦於哀傷類中，而江賦開宗明義即云：「黯然銷魂者，唯别而已矣。」河東君以斯旨爲題，則其搆思下筆時之情感，三百年後猶可想見也。然則作此賦當爲何時耶？據賦中「秋風兮在林」，「撫襜幄之霏涼，拂銀筝其孰寫」，（寅恪案，王右丞集壹伍「秋夜曲」二首之二云：「桂魄初生秋露微」及「銀筝夜久殷勤弄」。故賦中「銀筝」之語，亦與秋有關。）「伭花之早寒」，（寅恪案，「伭」疑當作「泫」。文選貳貳謝靈運「從斤竹澗越嶺溪行」詩云：「花上露猶泫。」）「明河欲墜」等語，皆足徵此賦爲秋季所作。至於河東君此賦所别之人爲誰，則觀賦末自「悲夫」至「不失矣」之結語，其人之爲臥子，自不待言。蓋他人必無資格可以當河東君所言「雖知己而必别」之「知己」也。考河東君與臥子離别，雖不止一度，但最重要者實有二次。第壹次在崇禎八年首夏河東君離去南樓，别居横雲之時。前論臥子滿庭芳「送别」詞等，已詳言之。姑不論此次首夏之節物，與賦中秋季所摹寫者不合，且「會當遠去，瞻望孤雲」之語，與南樓横雲尚同在松江，其距離極近者，地望亦不相符。第貳次在崇禎八年秋季河東君離去松江，遷往盛澤歸家院之時，此次乃真爲楊陳二人生離死别最重要之關鍵，而此賦所言景物，皆與秋有關。故知此賦乃崇禎八年秋深河東君離去松江，遷往盛澤鎮，用以詶别臥子，抒寫離懷并訴衷情，希冀重好之文，可以斷定無疑者也。又賦云：「度疎林而去我，隔江水之微波。」更可與臥子此年歲除所賦「桃根渺渺江波隔」之句（見陳忠裕全集壹壹平露堂集「乙亥除夕」七古。）相證發也。</p>

  <p class="bodytext">復次，臥子於崇禎十一年秋所賦「長相思」七古（全文及論釋見下引陳忠裕全集壹壹湘真閣集。）略云：</p>

  <p class="bodytext-fs-only-np">美人今在秋風裏。碧雲迢迢隔江水。别時餘香在君袖。香若有情尚依舊。但令君心識故人，綺窗何必常相守。</p>

  <p class="bodytext">疑取賦中之辭旨而爲之者。賦之「既解佩所邅延，更留香之氤氲」即詩之「别時餘香在君袖。香若有情尚依舊」。賦之「雖知己而必别，縱暫别其必深」即詩中之「但令君心識故人，綺窗何必常相守」。此賦此詩關係密切，讀者取以并讀，自能得其意旨所在也。至龔芝麓鼎孳定山堂集壹肆「輓河東君夫人」詩，「朱顔原獨立，白首果同歸」一聯，（全詩見第伍章所引。）上句疑取臥子「上巳行」詩「垂柳無人臨古渡。娟娟獨立寒塘路」。（全詩及論釋見下引陳忠裕全集壹壹平露堂集。）下句疑取河東君「别賦」中「冀白首而同歸，願心志之固貞」。二句而爲之者，蓋臥子湘真閣集及河東君戊寅草，龔氏當日必曾見及之。斯亦今典古典合用，世之讀定山堂集者，不可不知也。</p>

  <p class="bodytext">又陳忠裕全集貳有「擬别賦」一篇。其前爲「擬恨賦」後爲「和漢武帝傷悼李夫人賦」及「妬婦賦」。此「擬别賦」爲何年所作，今難考知。若作於距崇禎八年秋以前頗久之時間，則河東君必已早見臥子之作。其「别賦」情思辭語之相類似者，乃受臥子作品之影響，自無可疑。若陳楊二人之賦爲同時寫成者，則此兩篇乃唱和詶答之作品。其關涉類似之處頗多，更無足異。兹以陳集流播較廣，僅擇有關語句節録之於下，以見一斑。臥子賦略云：</p>

  <p class="bodytext-fs-only-np">漫漫長道，悠悠我心。揚舲極浦，總轡荒林。與子言别，愴然哀吟。仰視浮雲，倏忽難尋。我有旨酒，慷慨酌斟。况秋風兮渡河，又落日兮在野。葉蕭蕭而羣飛，泉淙淙而始瀉。指寥廓於翔鴻，愬悲鳴於去馬。覩徒御之紛馳，傾芳樽而不下。含别緒兮孔多，欲陳辭而難寫。於是攬袪徙倚，執手踟蹰。會當去我，頃刻相逾。聽車音而絶響，望襜幃而載徂。怳懷人之極目，愧送子之賤軀。掩金鏡而罕御，理瑶琴而常孤。仰明月之迅邁，恨重關之崎嶇。寄錦書於雁外，啼玉筯於煙途。聊側身而四望，豈離魂之盡誣。言念古昔，誰與爲比。至若廬江少婦，文園小姬。恩方膠固，義當乖離。痛寶玦之既賜，出金屋而長辭。豈若上宫麗質，邯鄲名倡。皎皎牕牖，盈盈道傍。解雜佩兮贈君子，折芳馨兮心内傷。則有烟林花墮，平臯草長。青驄蹀躞，紅袖徬徨。遠與君别，各天一方。飄摇分袂，杳若參商。嗟夫别何地而不愁，愁何年而能散。陋羣遊於麋鹿，壯遐征於羽翰。苟兩心之不移，雖萬里而如貫。又何必共衾幬以展歡，當河梁而長嘆哉？</p>

  <p class="bodytext">河東君於崇禎八年秋深離松江赴盛澤鎮，此行踪跡見於戊寅草中者，共有詩三題四首，辭語頗晦澀，非集中佳作。以其爲關涉河東君與臥子之重要資料，故悉數迻録，并擇取臥子詩有關河東君此行者，綜合論釋之於後。</p>

  <p class="bodytext">「曉發舟至武塘」二首云：</p>

  <p class="bodytext-fs-first-np">木影固從混，水雲脱衆泠。魚波已相截，鳧景信能冥。漠甚風聊出，滋深霧漸形。還思論異者，（自注：「時别臥子。」）何處有湘靈。</p>

  <p class="bodytext-fs-last-np">閒態眷新鮪，靡靡事廢洲。九秋悲射獵，萬里悵離憂。大澤豈終爾，荒交真少謀。愧余徒邁發，丹鳥論翔浮。</p>

  <p class="bodytext">寅恪案，光緒修嘉善縣志貳鄉鎮門「魏塘鎮」條略云：</p>

  <p class="bodytext-fs-only-np">明宣德四年巡撫胡槩奏分嘉興六鄉置縣於魏塘鎮。魏武帝窺江南，駐蹕。舊有五鳳樓，故一名武塘。</p>

  <p class="bodytext">據河東君「還思論異者」句下自注，恐是臥子自松江親送河東君至嘉善，然後别去。假使所推測者不誤，則臥子由松江至嘉善一段水程，實與河東君同舟共載。及距盛澤鎮不遠之嘉善，不得不舍去河東君，一人獨遊。經歷蘇州無錫，然後還家也。蓋不僅己身不便與河東君同至盛澤鎮之歸家院，且此次之送别河東君，當向家人詭稱以亡女之故，出遊遣悶爲藉口。應與崇禎八年春間之遊憩南園南樓，雖暗與河東君同居，其向家人仍以讀書著述爲託辭者，正復相同。若取此次臥子送河東君由松江至嘉善，與後來崇禎十四年春間牧齋送河東君由虞山至鴛湖，兩者相比映，固可窺見當日名媛應付情人之一般伎倆。然楊陳之結局與柳錢迥異，而别賦或擬别賦及戊寅草，遂不能與有美詩及東山詶和集並傳天壤，流播人口矣。</p>

  <p class="bodytext">陳忠裕全集壹叁平露堂集「秋居雜詩」十首之後「立春夜」之前共有三題，爲「夜泊滸墅」，「將抵無錫」及「舟行雨中有憶亡女」三首。又同書壹陸平露堂集七律「乙亥九日」「九日泊吴閶」及「薄暮舟發武邱，是日以淮警，中丞發師北行」三首，疑皆此次臥子送河東君由松江至嘉善，然後還家，舟行所經之題詠。其「舟行雨中，有憶亡女」（自注：「家以俗例，是日饗之。」）云：</p>

  <p class="bodytext-fs-only-np">猶是吴山路，回思便悄然。歸時開玉鎖，誰與索花鈿。緑蕙繁霜夜，丹楓夢雨天。未衰憐庾信，哀逝賦空傳。</p>

  <p class="bodytext">寅恪案，陳臥子先生安雅堂稿壹貳「瘞二女銘」云：</p>

  <p class="bodytext-fs-only-np">陳子長女名頎。生崇禎庚午之二月。殤於乙亥之七月。凡六歲。</p>

  <p class="bodytext">雖未言頎殤於七月何日，但如前所推測，臥子以秋深送河東君至嘉善，則此詩當作於崇禎八年十月。然則所謂俗例者，或是指逝後百日設祭而言也。</p>

  <p class="bodytext">臥子「九日泊吴閶」云：</p>

  <p class="bodytext-fs-only-np">畫閣長堤暮水平。寒雲初卷闔閭城。楚天秋後花猶潤，吴苑人歸月正明。雁度西樓金管歇，霜飛南國玉衣輕。誰憐孤客多惆悵，耿耿千門永夜情。</p>

  <p class="bodytext">又「薄暮舟發武邱，是日以淮警，中丞發師北行」七律云：</p>

  <p class="bodytext-fs-only-np">横塘此路轉孤舟。十里松杉接武邱。愁客捲簾隨暮雨，美人採菊薦寒流。檣帆氣壯關河夜，鼓角聲銜江海秋。聞道元戎初出鎮，可能寄語問神州。</p>

  <p class="bodytext">寅恪案，「薄暮舟發武邱」詩「美人採菊薦寒流」句之「美人」，殆指河東君而言。觀「九日泊吴閶」詩「誰憐孤客多惆悵」及此詩「横塘此路轉孤舟」等語，則崇禎八年重九臥子獨棹孤舟至蘇州，遥想新别之河東君，殆亦王摩詰「九月九日憶山東兄弟」詩意也。（見王右丞集壹肆。）河東君對諸名士，往往自稱爲弟，前已詳論之。然則臥子以弟目河東君，實非無因矣。一笑。</p>

  <p class="bodytext">戊寅草「月夜舟中聽友人絃索」云：</p>

  <p class="bodytext-fs-only-np">雲塗秋物互飄縈。整月華桐孌欲并。石鏡辯烟悽愈顯，紅牕新炥鬱還成。通人戲羽嫣然落，嫋草澄波相背明。已近鵾絃第三撥，星河多是未峥嶸。（自注：「絃聲甚激。」）</p>

  <p class="bodytext">又「秋深入山」云：</p>

  <p class="bodytext-fs-only-np">將飜蒼鳥迥然離。昃木丹峰見墜遲。清遠欲如光禄隱，深閒大抵仲弓知。（自注：「陳寔字仲弓。時惟臥子知余歸山。」）遥聞潺瀨當虗<span alt="unicode">𭧌</span>（幌），獨有庭筠翳暮姿。松閣華崗皆所務，紛紛柯石已前期。</p>

  <p class="bodytext">寅恪案，以上二題疑皆河東君别臥子於嘉善後，至盛澤歸家院所作。舟中友人不知何指，恐是歸家院中之女伴來迎河東君者。「入山」之「山」，即指盛澤鎮之歸家院言。詳見後論河東君與汪然明尺牘第貳捌通。河東君此次之離松江横雲山，遷居盛澤歸家院。其故蓋由與臥子之關係，格於形勢，不能完滿成就，松江一地不宜更有留滯。據前引沈虬河東君傳所載丙子年間張溥至盛澤鎮訪徐佛。佛於前一日適人，因而得遇河東君之事。夫丙子年爲崇禎九年，即河東君遷居盛澤之後一歲。時間相距甚近。徐雲翾之適人，當於崇禎八年已預有所決定。河東君本出於雲翾家，後來徙居松江，與幾社名士往還，聲名藉甚。雲翾所以欲迎之至歸家院，不僅可與盛澤諸名媛互相張大其豔幟，且更儗使之代己主持其門户也。</p>

  <p class="bodytext">觀仲廷機盛湖志拾列女名妓門明徐佛傳略云：</p>

  <p class="bodytext-fs-only-np">徐佛（原注：「原名翿。」）字雲翾，小字阿佛。嘉興人。性敏慧，能琴工詩善畫蘭。隨其母遷居盛澤歸家院，遂著聲於時。柳是嘗師之。每同當湖武原諸公遊，然心厭穠華，常與一士有所約，不果。後歸貴介周某。周卒，祝髮入空門。其時斜橋之北，舊名北書房，綺疏曲欄，歌姬並集。梁道釗張輕雲宋如姬皆翰墨名世。道釗淹通典籍，墨妙二王。輕雲詩詞筆札，並擅其長。如姬聰慧，姿色冠於一時。每當花晨月夕，諸姬鼓琴吹簫，吟詩作字以爲樂。又皆殉節禦侮，不負所主，奇女子也。</p>

  <p class="bodytext">可以推知。然則當明之季年，吴江盛澤區區一隅之地，其聲伎風流之盛，幾可比儗於金陵板橋。夫金陵乃明之陪都，爲南方政治之中心，士大夫所集萃，秦淮曲院諸姬，文采藝術超絶一時，紀載流傳，如余懷板橋雜記之類，即是例證。寅恪昔年嘗論唐代科舉進士詞科與都會聲伎之關係，列舉孫棨北里志及韓偓香奩集序等，以證實之。（見拙著唐代政治史述論稿中篇。）明季黨社諸人中多文學名流。其與當時聲妓之關係，亦有類似於唐代者。金陵固可比於長安，但盛澤何以亦與西京相儗？其故蓋非因政治，而實由經濟之關係有以致之。</p>

  <p class="bodytext">盛湖志叁物産門略云：</p>

  <p class="bodytext-fs-only-np">吴綾見稱往昔，在唐充貢。今郡屬惟吴江有之。邑西南境，多業此。名品不一，往往以其所産地爲稱。其創於後代者，奇巧日增，不可殫紀。凡邑中所産，皆聚於盛澤鎮。天下衣被多賴之。富商大賈輦萬金來買者，摩肩連袂，如一都會焉。</p>

  <p class="bodytext">又云：</p>

  <p class="bodytext-fs-only-np">綢綾羅紗絹不一其名，各有定式，而價之低昂隨之。其餘巾帶手帕，亦皆著名，京省外國，悉來市易。</p>

  <p class="bodytext">又云：</p>

  <p class="bodytext-fs-only-np">畫絹闊而且長，畫家所用。織之者祗四五家。</p>

  <p class="bodytext">據支仙所述，可知吴江盛澤實爲東南最精絲織品製造市易之所，京省外國商賈往來集會之處。且其地復是明季黨社文人出産地，即江浙兩省交界重要之市鎮。吴江盛澤諸名姬，所以可比美於金陵秦淮者，殆由地方絲織品之經濟性，亦更因當日黨社名流之政治性，兩者有以相互助成之歟？</p>

  <p class="bodytext">以上論述楊陳兩人同在蘇州及松江地域之關係既竟，兹再續論崇禎八年秋深後兩人關係。此後蓋可視爲别一時期。前於總論陳楊兩人關係可分三期時，已言及之矣。</p>

  <p class="bodytext">臥子於崇禎八年秋深别河東君後，是年除夕賦詩，離思猶縈懷抱。兹録之於下，以見臥子當時心情之一斑，并了結崇禎八年楊陳二人文字因緣之一段公案也。</p>

  <p class="bodytext">陳忠裕全集壹壹平露堂集「乙亥除夕」七古云：</p>

  <p class="bodytext-fs-only-np">憶昔兒童問除夕。百子屏風坐相索。西鄰羯鼓正參差，小苑梅花强攀摘。華年一去不可留，依舊春風過東陌。每作尋常一布衣，坐看衰亂無長策。今年惆悵倍莫當。俯仰蕭條心内傷。親交賦愴陸内史，知己人無虞仲翔。桃根渺渺江波隔，金瓠茫茫原草長。人生忘情苦不早。羲皇以來迹如掃。惟有旂常照千載。不爾文章亦難老。峥嶸盛年能幾時，努力榮名以爲寶。不見古人吐握忙，今人日月何草草。</p>

  <p class="bodytext">寅恪案，此年臥子最不如意之事有二。一爲河東君離去松江至盛澤。一爲長女頎之殤。故除夕賦詩，舉此二事爲言。「桃根」用王子敬妾事。見玉臺新詠拾王獻之「情人桃葉歌」，世所習知。「金瓠」用曹子建女事，見漢魏六朝百三名家集陳思王集壹「金瓠哀詞」，亦非僻典，故不詳引。綜觀臥子之作品，在此别一時期内，即河東君崇禎八年秋深離松江往盛澤後，其爲河東君而作者，尚有甚佳之詩兩篇，且於河東君之作品有甚鉅之影響，故録其全文，詳論述之於下。</p>

  <p class="bodytext">陳忠裕全集壹壹湘真閣稾「長相思」七古云：</p>

  <p class="bodytext-fs-only-np">美人昔在春風前。嬌花欲語含輕烟，歡倚細腰欹繡枕，愁憑素手送哀絃。美人今在秋風裏。碧雲迢迢隔江水。寫盡紅霞不肯傳，紫鱗亦妒嬋娟子。勸君莫向夢中行。海天崎嶇最不平。縱使乘風到玉京。瓊樓羣仙口語輕。别時餘香在君袖。香若有情尚依舊。但令君心識故人，綺窗何必長相守。</p>

  <p class="bodytext">寅恪案，臥子此篇爲河東君而作，自不待言。其以「長相思」爲題者，蓋取義於李太白「長相思」樂府之名。（見全唐詩第叁函李白貳。）太白此篇有「美人如花隔雲端」之句，内含河東君之名號，（可參第貳章所論。）用意雙關，讀者不可以通常擬古之作目之。兹特爲拈出，使知臥子精思高才殊非當時文士所能企及也。詩中「美人今在秋風裏」之句，足證其爲秋間所作。又此首後第叁首爲「上巳行」，第肆首爲「悲濟南」。據「悲濟南」詩後附考證云：「崇禎十二年大兵克濟南。」則「上巳行」爲崇禎十二年春間所作，而「長相思」爲十一年秋間所作也。此詩後段自「勸君莫向夢中行」至篇末，皆美人所寫紅霞之文。「紅霞」者，即温飛卿「偶題」詩中「欲將紅錦段，因夢寄江淹」之「紅錦段」。（可參第叁章論宋徵璧秋塘曲「因夢向愁紅錦段」句及臥子吴閶口號第拾首「枉恨明珠入夢遲」句。）而接受河東君所寄「紅錦段」之「江淹」，非他人，乃臥子也。「紫鱗」者，傳遞此紅霞之人。此人未知何故，不肯作寄書郵。豈有所顧忌，不欲預人家事耶？臥子「乘風到玉京」及「海天」「瓊樓」之語，實本之東坡水調歌頭「丙辰中秋作兼懷子由」詞，「明月幾時有，把酒問青天」一闋。故臥子詩中「但令」以下之意，即東坡詞中「但願」以下之旨。然則蘇陳詞詩之構思用語，亦無不相同也。前論幾社名士雖薄宋詩，却喜宋詞。觀臥子此詩全從蘇詞轉出，可爲一證。細玩「美人」一辭，即指河東君。「勸君」之「君」，即指臥子。書中之意，蓋勸臥子，不必汲汲仕進，假使得臻高位，亦不爲諸權要所容。「海天崎嶇」殊切合崇禎朝宦途險巇之情勢。觀明思宗一朝，宰相得罪者之多可知矣。最後四句意謂「人之相知，貴相知心」。臥子既是其知己，則自不必相守而不去也。至「故人」一語，實用玉臺新詠壹「上山采蘼蕪」詩中「故人工織素」之界説，乃指女性而言，即河東君書中取以自况者。此可與前引臥子滿庭芳詞「故人」之語相參較也。河東君此書，其用意遣辭，甚爲奇妙。若「何必長相守」之旨，則願其離，而不願其合，雖似反乎常情，而深愛至痛，尤有出人意表者。取較崔鶯鶯致張生書，止作「始亂終棄」，兒女恩怨尋常之語者，更進入一新境界。非河東君之書，不能有此奇意。非臥子之詩，不能傳此奇情。由此言之，陳楊之關係，與錢柳之因緣，一離一合，甚不相同。而臥子「長相思」一篇，更有深於牧齋之「有美詩」者矣。今日吾人雖得見臥子此詩，但不得見河東君此書，斯誠天壤間一大憾事。惜哉！惜哉！</p>

  <p class="bodytext">更有可論者，臥子「長相思」之詩，乃間接用東坡水調歌頭「丙辰中秋」之詞意。東坡此詞實寄懷其弟子由之作。後來牧齋被逮金陵，「次東坡御史臺寄妻詩」（見有學集壹秋槐詩集「和東坡西臺詩韻」六首序。）則又以河東君爲子由。河東君自稱女弟之問題，上文已詳，兹不復贅。今據陳錢兩詩，可知河東君對諸名士，固以「弟」自居，而諸名士亦視之與弟相同也。河東君之文采自不愧子由，臥子牧齋作詩，以情人或妻與弟牽混，雖文人故作狡獪，其實亦大有理由在也。一笑！</p>

  <p class="bodytext">復次，王應奎柳南隨筆壹「論牧翁次東坡御史臺寄妻詩」條（參董潮東臯雜鈔叁。）云：</p>

  <p class="bodytext-fs-only-np">夫寄弟詩也，而謬曰寄妻。東坡集具在，不可證乎？（寅恪案，此點可參初學集壹叁試拈詩集上「苕上吴子德輿次東坡獄中寄子由韻，感而和之」七律六首。是牧齋絶不致誤記。其謬以寄弟詩爲寄妻詩，乃故作狡獪，可爲明證矣。）且伊原配陳夫人此時尚無恙也，而竟以河東君爲妻，「並后匹嫡」，古人所戒，即此一端，其不惜行檢可知矣。</p>

  <p class="bodytext">寅恪案，王氏之論固正，然亦過泥。蓋於當日情事猶有未達一間者矣。關於牧齋獄中寄河東君詩其餘之問題，俟後第伍章詳論之，暫不涉及。兹唯舉出此重以妻爲弟之公案，以供參究。庶幾曹洞宗風之詩翁禪伯不致拈放皆成死句也。</p>

  <p class="bodytext">陳忠裕全集壹壹「上巳行」七古云：</p>

  <p class="bodytext-fs-only-np">春堤十里曉雲生。春江一曲暮潮平。紅蘭緑芷遥相對，油壁青驄次第行。洛水橋邊閉春殿。碧山翠靄迴芳甸。陌上綺羅人若雲，城隅桃李花如霰。少年躍馬珊瑚鞭。道逢落花驕不前。已教步障圍烟霧，更取東風送管絃。垂柳無人臨古渡。娟娟獨立寒塘路。公子空貽芍藥花，佳人自愛櫻桃樹。又有青樓大道旁。樓中紅粉不成妝。萬里黄龍誰出戍，三年紫燕獨歸梁。晚下珠簾垂玉筯，盡日凝眸芳草處。無限雕鞍逐豔陽，誰識郎從此中去。</p>

  <p class="bodytext">寅恪案，「垂柳無人臨古渡，娟娟獨立寒塘路」，即指河東君而言。蓋其最初之名爲雲娟也。（可參第貳章「河東君最初姓氏名字之推測」及本章首論宋讓木秋塘曲節。）頗疑臥子以此詩寄示河東君，其時河東君已改易姓名爲「柳隱」矣。（今所見河東君戊寅草及湖上草皆署「柳隱如是」。戊寅草諸作，迄於崇禎十一年晚秋。湖上草則爲崇禎十二年之作品，更在戊寅草之後。據此可證河東君至遲在崇禎十一年秋間已改易姓名爲柳隱。又汪然明汝謙春星堂集叁遊草有「柳如是過訪」七律。依汪氏此草自序，知柳訪汪之時爲崇禎十一年戊寅秋間。亦是此時河東君已改易姓字之一旁證也。）</p>

  <p class="bodytext">光緒重刊浙江通志叁叁關梁壹「西陵橋」條云：</p>

  <p class="bodytext-fs-only-np">西湖百詠：「在孤山西，即古之西村唤渡處。」武林舊事：「又名西林，又名西泠，又名西村。」</p>

  <p class="bodytext">則「古渡」一辭，即指西泠而言。（可參西湖志纂叁孤山勝蹟門「西泠橋」條。）又温飛卿「雪夜與友生同宿，曉寄近鄰」五律末二句（見全唐詩第玖函温庭筠捌。）云：</p>

  <p class="bodytext-fs-only-np">寂寞寒塘路，憐君獨阻尋。</p>

  <p class="bodytext">臥子「寒塘路」之語本此。（并可參西湖志纂叁孤山勝蹟門「白沙堤」條。）「獨阻尋」者，即河東君湖上草「西泠」十首之一「一樹紅梨更惆悵，分明遮向畫樓中」，及同書「西湖」八絶句之五「移得傷心上楊柳，西泠杜宇不曾遮」等句之意。更證以河東君致汪然明尺牘第肆通「某翁願作交甫，正恐弟仍是濯纓人耳」，及第伍通「今弟所汲汲者，亡過於避跡一事，望先生速擇一静地爲進退，最切，最感！」等語。可見河東君遊寓西湖時，急欲逃避謝三賓之訪尋干擾。此種情况，臥子必已知之，故「上巳行」詩「垂柳無人臨古渡。娟娟獨立寒塘路」兩句，不僅用古典，實有當時之本事。若非詳悉稽求，則河東君與臥子之關係，藕斷絲連之微妙處，不能明瞭矣。</p>

  <p class="bodytext">又河東君金明池「詠寒柳」之詞，即因臥子「上巳行」之語意而作者也。檢今存河東君諸詞之著録先後，不知金明池一闋，最先見於何本？就寅恪得見者言之，以錢曾初學集詩注壹捌「有美」詩「疎影新詞麗」句注，所引河東君原詞爲最早。但嘉慶七年王昶所選國朝詞綜，雖時間較後，而傳播最廣。至王氏之所依據，究爲何本，則未能考知也。前論牧齋我聞室詩「今夕梅魂共誰語」句下原注時，謂此詞必非贋作，其作成之時間，最後限斷在崇禎十三年冬季。最前限斷，未敢決定。若河東君作此詞，果受臥子「上巳行」之影響者，則最前限斷，當在崇禎十二年春季，或秋季矣。綜合今日所見之材料考之，金明池一闋，作成之時期，當在崇禎十二年，或十三年。此假設乃依牧齋「我聞室落成」及臥子「上巳行」兩詩而成立者。然此外尚有二理由。其一理由，就今得見陳臥子所刻之戊寅草及汪然明所刻之湖上草兩種河東君著作推之，湖上草乃崇禎十二年河東君之詩。其賦詩之時日至是年季秋止，未載有詞。戊寅草乃崇禎十一年冬季以前之作品，詩賦而外，共載詞凡十一調三十一闋，并無金明池「詠寒柳」一詞。然則金明池「詠寒柳」之詞，絶不能作於崇禎十一年，而當在十二年或十三年也。其二理由，即就詠寒柳詞中身世遲暮之感，可以推知。蓋當日社會女子婚嫁之期，大約逾二十歲，即謂之晚。顧云美「河東君傳」云：「定情之夕，在辛巳六月七日。君年二十四矣。」是顧氏之意河東君年二十四始歸于牧齋，已嫌過晚。故今日據顧氏之語意，即可證知當時社會一班之觀念也。若寒柳詞作於崇禎十二三年間者，則河東君之年爲二十二三歲。「美人遲暮」之感，正是此時之謂矣。然則河東君寒柳詞作於崇禎十二三年間之説，雖不中亦不遠也。</p>

  <p class="bodytext">關於河東君金明池「詠寒柳」詞之原文，今依錢曾初學集「有美詩」注所引，並以王昶國朝詞綜肆柒所選及傳抄本柳如是集相參校，附録於下，以俟治史論文之君子考定焉。其詞云：</p>

  <p class="bodytext-fs-only-np">有悵寒潮，（「悵」王本及傳抄本均作「恨」。是。）無情殘照，正是蕭蕭南浦。（「是」字可注意。）更吹起，霜條孤影，（「影」字可注意。）還記得，舊時飛絮。况晚來，烟浪斜陽，（「斜陽」傳鈔本同。非。王本作「迷離」。是。）見行客，特地瘦腰如舞。（「如」字可注意。）總一種凄涼，十分憔悴，尚有燕臺佳句。　　春日釀成秋日雨。念疇昔風流，暗傷如許。（「如」字可注意。）縱饒有，繞堤畫舸，（「舸」傳鈔本同。王本作「舫」。俱可通。但以作「舸」爲是，説見下。）冷落盡，水雲猶故。（「雲」字可注意。）憶從前，（「憶」傳鈔本同。是。王本作「念」。非。）一點東風，（「東」傳鈔本同。是。王本作「春」。非。）幾隔着重簾，眉兒愁苦。待約箇梅魂，黄昏月淡，與伊深憐低語。（「憐」字可注意。）</p>

  <p class="bodytext">寅恪案，河東君此詞爲世所傳誦。前於論牧齋永遇樂詞與衆香詞中河東君詞時，已略及之矣。夫牧齋平生不喜作詞，亦不善作詞。然忽於崇禎十三年秋間，連作永遇樂詞四首者，豈當時已見及河東君此詞，遂受其影響，破例爲此，以與之競勝耶？兹更有欲言者，即此詞爲陳楊關係及錢柳因緣轉捩點，而世之傳誦者，或未措意及之也。寅恪頗疑「寒柳」之題，即受臥子「上巳行」之影響，前已論及。臥子平生作詩，宗法漢魏六朝及唐人，深鄙趙宋作者，河東君尚未完全脱離臥子以前，其作詩當亦屬於幾社一派。然臥子之詞，則摹擬唐五代之外，亦甚喜宋賢。其長調多學淮海。滿庭芳送别詞即和少游，尤可爲例證。河東君作詞，自必深受臥子影響。故金明池一闋，亦是和淮海金明池之作，所以與少游詞同一韻也。（見萬紅友樹詞律貳拾秦觀金明池詞。）寒柳詞之「有恨寒潮，無情殘照，正是蕭蕭南浦」及「縱饒有，繞堤畫舸」等句，蓋取自湯玉茗紫釵記第貳伍齣「折柳陽關」之「解三酲」中「也不管鴛鴦隔南浦」，並「落照關西妾有夫。河橋路，見了些無情畫舸，有恨香車」等句。河東君妙解音律，善歌此曲，遂用兹曲中成語，固無可疑。更檢紫釵記第捌齣「佳期議允」云：</p>

  <p class="bodytext-fs-only-np">［薄倖］［旦上］薄妝凝態。試煖弄寒天色，是誰向殘燈淡月，仔細端詳無奈。憑墜釵飛燕徘徊，恨重簾，礙約何時再。［浣］似中酒心情，羞花意緒，誰人會。懨懨睡起，兀自梅梢月在。</p>

  <p class="bodytext">同書第伍叁齣「節鎮宣恩」云：</p>

  <p class="bodytext-fs-only-np">［催拍］［生］是當年天街上元。絳籠紗燈前一面，兩下留連。兩下留連。幸好淡月梅花，拾取釵鈿。將去納采牽紅，成就良緣。［合］今日紫誥皇宣。夫和婦永團圓。</p>

  <p class="bodytext">寒柳詞之「憶從前，一點東風，幾隔着重簾，眉兒愁苦。待約箇梅魂，黄昏月淡，與伊深憐低語」與玉茗之曲，其詞語有關，尤爲明顯。「還記得，舊時飛絮」者，用劉夢得「楊柳枝詞」九首之九「春盡絮飛留不得，隨風好去落誰家」之意，（見全唐詩第陸函劉禹錫壹貳。）暗指崇禎八年首夏之離去臥子，實爲高安人張孺人所遣出。故臥子和少游滿庭芳詞亦云：「念飄零何處，烟水相聞」也。「尚有燕臺佳句」之語，用李義山詩集下「柳枝五首」并序及「燕臺四首」之古典。又陸游放翁詞釵頭鳳上半闋云：</p>

  <p class="bodytext-fs-only-np">紅酥手。黄縢酒。滿城春色宫牆柳。東風惡。歡情薄。一懷愁緒，幾年離索。錯。錯。錯。</p>

  <p class="bodytext">或謂寒柳詞當與務觀此詞有關。「宫牆柳」之「柳」，借指己身之姓，亦即「寒柳」之「柳」。「東風惡，歡情薄」，即寒柳詞「一點東風」及「眉兒愁苦」之出處。「東風」借指臥子之姓，「幾隔着重簾」，意謂臥子家庭中高安人以至張孺人之重重壓迫，環境甚惡，致令兩人歡情淡薄，所以「眉兒愁苦」也。「幾年離索」借指崇禎八年己身離去臥子，至十二年賦寒柳詞，已歷數年之時間也。斯説自亦可通，附記於此，以備一解。「約箇梅魂，黄昏月淡」除用湯曲外，原出朱淑真斷腸詞生查子「月上柳梢頭，人約黄昏後」之典。（寅恪案，此詞見楊慎詞品貳「朱淑真元夕詞」條。至其作者是否爲幽棲居士，抑或歐陽永叔秦少游之問題，於此姑不置論。然就河東君身分言之，自宜認爲斷腸詞也。）此固易解，不必多論。但别有可注意者，「東風」「梅魂」之語，則從東坡集壹叁「［元豐］六年正月二十日復出東門，仍用前韻」七律，「長與東風約今日，暗香先返玉梅魂」兩句而來。（寅恪案，東坡此詩用意遣辭，實出韓致光「湖南梅花一冬再發，偶題於花援」七律。見馮應榴蘇文忠詩合注貳貳引何焯語。河東君詞固與冬郎詩無涉，但義門所論甚精，故附記於此，以供讀蘇詩者之一助。又關於用典之問題，可參第壹章論錢遵王注牧齋詩條。）與臥子平生鄙薄宋詩者，大異其趣矣。意者，河東君自兩遊嘉定，與程孟陽唐叔達李茂初輩往來以後，始知詩學别有意境，并間接得見牧齋論詩之文字，遂漸受錢程一派之薰染，而脱去幾社深惡宋詩之成見耶？今就東山詶和集所録河東君詩觀之，實足證明鄙説。由是言之，河東君學問嬗蜕，身世變遷之痕迹，即可於金明池一闋，約略窺見。斯殆爲昔人所未注意及之者，故附論之如此。至「約箇梅魂」之語，「梅魂」雖本出東坡詩，而約箇之「約」，則兼用世傳朱氏「元夕」詞原語。且元夕觀燈，與紫釵記之玉燕釵有關。可知河東君實以霍小玉自比也。寅恪更疑河東君詞中「約箇梅魂」句之微旨，復由玉茗堂還魂記中「柳夢梅」之名啓悟而來。然則河東君之作品，襲取昔人語句，皆能靈巧運用，絶無生呑活剥之病。其天才超越，學問淵博，於此益足證明矣。今讀寒柳詞者，但謂與玉谿生詩相干涉，而不知與紫釵記關係最密切，特標出之，以告論文治史之君子。</p>

  <p class="bodytext">又「梅魂」之語，既出於蘇集「復出東門」詩，東坡此題後第肆題爲「二月三日點燈會客」詩。其結語云：「冷煙溼雪梅花在，留得新春作上元。」或者河東君讀蘇集時，連續披覽，因感紫釵記中上元觀燈，小玉十郎相遇之事，遂糅合蘇詩湯曲，削去「上元」之語，以符寒柳之節候，惟梅花之魂，尚留痕跡耳。昔年箋證香山新樂府，詳言七德舞，二王後，海漫漫，捕蝗諸詩之取材，與貞觀政要中，篇章次第之關係。今論河東君此詞，猶前旨也。</p>

  <p class="bodytext">復次，昔時讀河東君此詞下闋「春日釀成秋日雨，念疇昔風流，暗傷如許」諸句，深賞其語意之新，情感之摯。但尚未能確指其出處所在。近年見黄周星有「雲間宋徵輿李雯共拈春閨風雨諸什」之説，（見前引沈雄江尚質編輯古今詞話「詞話」類下。）及陳忠裕全集貳拾菩薩鬘「春雨」詞。（見前引。）始恍然悟河東君之意，乃謂當昔年與幾社勝流交好之時，陳宋李諸人爲己身所作春閨風雨之豔詞，遂成今日飄零秋柳之預兆。故「暗傷如許」也。必作如是解釋，然後語意方有著落，不致空泛。且「念疇昔風流」，與上闋末句「尚有燕臺佳句」之語，前後思想通貫。「釀成」者，事理所必致之意。實悲劇中主人翁結局之原則。古代希臘亞力斯多德論悲劇，近年海甯王國維論紅樓夢，皆略同此旨。然自河東君本身言之，一爲前不知之古人，一爲後不見之來者，竟相符會，可謂奇矣！至若瀛海之遠，鄉里之近，地域同異，又可不論矣。其餘可參前論宋讓木秋塘曲「雨雨風風能痛哭」句，兹不復贅。</p>

  <p class="bodytext">綜合上述與河東君最有關係之周道登李待問宋徵輿及陳子龍四人言之，河東君之入周念西家，尚爲幼小不自由之身，可置不論。李存我則以忠義藝術標名於一代，自是豪傑之士。宋轅文雖後來進仕新朝，人品不足取。然當崇禎中葉，與河東君交好之時，就其年少清才而論，固翩翩濁世之佳公子也。至於陳臥子，則以文雄烈士，結束明季東南吴越黨社之局，尤爲曠世之奇才。後世論者，往往以此推河東君知人擇壻之卓識，而不知實由於河東君之風流文采，乃不世出之奇女子，有以致之也。語云，「物以類聚」，豈不誠然乎哉？</p>
</body>
</html>