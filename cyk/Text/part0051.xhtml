<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0003.css" rel="stylesheet" type="text/css"/>
</head>
<body>
  <h1 class="text-title-1-c">以杜詩證唐史所謂雜種胡之義</h1>

  <p class="bodytext">拙著唐代政治史述論稿上篇論舊唐書貳佰安禄山傳（可參姚汝能安禄山事蹟上「安禄山營州雜種胡也」之語）云：</p>

  <p class="bodytext-fs-only-np">安禄山，營州柳城雜種胡人也。</p>

  <p class="bodytext">及同書同卷史思明傳略云：</p>

  <p class="bodytext-fs-only-np">史思明，寧夷州突厥雜種胡人也。</p>

  <p class="bodytext">證以新唐書貳壹柒回鶻傳（參通鑑貳貳陸建中元年八月甲午條。但今通行本通鑑突董作董突。）云：</p>

  <p class="bodytext-fs-only-np">始回紇至中國，常參以九姓胡，往往留京師，至千人，居貲殖産甚厚。會酋長突董翳蜜施大小梅録等還國，裝橐係道。</p>

  <p class="bodytext">所言與舊唐書壹貳柒張光晟傳云：</p>

  <p class="bodytext-fs-only-np">建中元年，回紇突董梅録領衆并雜種胡等自京師還國，輿載金帛，相屬於道。</p>

  <p class="bodytext">實同爲一事。故雜種胡即中亞昭武九姓胡。唐人當日習稱九姓胡爲雜種胡。雜種之目非僅混雜之通義，實專指某一類種族而言也。凡杜工部詩中涉及安史之種族，除羯胡柘羯等名已詳於拙著前書者外，其有關雜種之字句，亦可與此互相發明。兹迻録於下，或可爲鄙説之一補證歟？</p>

  <p class="bodytext">杜工部集貳留花門云：</p>

  <p class="bodytext-fs-only-np">胡塵踰太行，雜種抵京室。</p>

  <p class="bodytext">同書拾秦州見勅目三十韻云：</p>

  <p class="bodytext-fs-only-np">雜種雖高壘，長驅甚建瓴。</p>

  <p class="bodytext">同書壹伍承聞河北諸道節度入朝歡喜口號絶句十二首之二云：</p>

  <p class="bodytext-fs-only-np">社稷蒼生計必安。蠻胡雜種錯相干。</p>

  <p class="bodytext">又同書拾收京三首之三云：</p>

  <p class="bodytext-fs-only-np">雜虜横戈數，功臣甲第高。</p>

  <p class="bodytext">此雜虜即雜種之互稱也。總括言之，杜少陵與安史爲同時人，其以雜種目安史，實當時稱中亞九姓胡爲雜種胡之明證。舊唐書多保存原始材料，不多改易詞句。故在舊唐書爲雜種胡，在新唐書則易爲九姓胡。考宋子京改字之由，其意恐雜種胡一詞，頗涉通常混種之義，易啓誤會，遂别用九姓胡之名。史家遣辭明審，殊足令人欽服。然則唐史新舊兩書，一則保存當時名稱，一則補充其他解釋。各有所長，未可偏廢。觀此一例，即可推知。後人往往輕議子京，亦由不明此義，因特爲標出而論證之如此。</p>

  <p class="inscribed-right">（原載前嶺南大學國文學會一九五〇年南國第貳期）</p>
</body>
</html>