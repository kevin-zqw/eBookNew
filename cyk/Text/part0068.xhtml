<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0003.css" rel="stylesheet" type="text/css"/>
</head>
<body>
  <h1 class="text-title-1-c">禪宗六祖傳法偈之分析</h1>

  <p class="bodytext">神秀慧能傳法偈壇經諸本及傳燈録等書所載，其字句雖間有歧異之處，而意旨則皆相符會。兹依敦煌本壇經之文，分析説明之。</p>

  <p class="bodytext">神秀偈曰：</p>

  <p class="bodytext-fs-only-np">身是菩提樹。心如明鏡臺。時時勤拂拭。莫使有塵埃。</p>

  <p class="bodytext">慧能偈曰：</p>

  <p class="bodytext-fs-only-np">菩提本無樹。明鏡亦非臺。佛性常清浄。何處有塵埃。</p>

  <p class="bodytext">又偈曰：</p>

  <p class="bodytext-fs-only-np">心是菩提樹。身爲明鏡臺。明鏡本清浄。何處染塵埃。</p>

  <p class="bodytext">敦煌本壇經偈文較通行本即後來所修改者，語句拙質，意義重複，尚略存原始形式。至慧能第二偈中「心」「身」二字應須互易，當是傳寫之誤。諸如此類，皆顯而易見，不待贅言。兹所欲討論者，即古今讀此傳法偈者衆矣，似皆未甚注意二事：</p>

  <p class="bodytext">（一）此偈之譬喻不適當。</p>

  <p class="bodytext">（二）此偈之意義未完備。</p>

  <p class="bodytext">請分别言之於下。</p>

  <h2 class="text-title-2">（一）</h2>

  <p class="bodytext">何謂譬喻不適當？考印度禪學，其觀身之法，往往比人身於芭蕉等易於解剥之植物，以説明陰藴俱空，肉體可厭之意。此類教義爲佛藏中所習見者，無取博徵。請引一二佛典原文，以見其例：</p>

  <p class="bodytext">鳩摩羅什譯摩訶般若波羅蜜經貳肆善達品第柒玖云：</p>

  <p class="bodytext-fs-only-np">行如芭蕉葉，除去不得堅實。</p>

  <p class="bodytext">又玄奘譯大般若波羅蜜多經肆柒貳第貳分善達品第柒柒之貳（即前經同本異譯）云：</p>

  <p class="bodytext-fs-only-np">如實知如芭蕉樹，葉葉析除，實不可得。</p>

  <p class="bodytext">又鳩摩羅什等譯禪秘要法經中云：</p>

  <p class="bodytext-fs-only-np">先自觀身，使皮皮相裹，猶如芭蕉，然後安心。</p>

  <p class="bodytext">又沮渠京聲譯治禪病秘要經略云：</p>

  <p class="bodytext-fs-only-np">次觀厚皮九十九重，猶如芭蕉。次復觀肉，亦九十九重，如芭蕉葉。中間有蟲，細於秋毫。蟲各四頭四口九十九尾。次當觀骨，見骨皎白，如白瑠璃。九十八重，四百四脈入其骨間，流注上下，猶如芭蕉。</p>

  <p class="bodytext">據此，可知天竺禪學觀身取譬之例。至於傳法偈中所謂菩提樹者，乃一樹之專稱，釋迦牟尼曾坐其下，而成正覺者。依佛陀耶舍共佛念譯長阿含經壹第壹分初大本緣經所載，先後七佛自毗婆尸至釋迦牟尼，皆坐於一定之樹下，成最正覺。其關於釋迦牟尼之文句，兹迻録於下：</p>

  <p class="bodytext-fs-first-np">我今如來至真坐鉢多樹下，成最正覺。佛時頌曰：</p>

  <p class="bodytext-fs-last-np">我今釋迦文。坐於鉢多樹。</p>

  <p class="bodytext">玄奘西域記捌摩揭陀國上云：</p>

  <p class="bodytext-fs-only-np">金剛坐上菩提樹者，即畢鉢羅之樹也。昔佛在世，高數百尺。屢經殘伐，猶高四五丈。佛坐其下，成等正覺，因而謂之菩提樹焉。莖幹黄白，枝葉青翠，冬夏不凋，光鮮無變。</p>

  <p class="bodytext">據此，可知菩提樹爲永久堅牢之寶樹，决不能取以比譬變滅無常之肉身，致反乎重心神而輕肉體之教義。此所謂譬喻不適當者也。</p>

  <h2 class="text-title-2">（二）</h2>

  <p class="bodytext">何謂意義未完備？細繹偈文，其意在身心對舉。言身則如樹，分析皆空。心則如鏡，光明普照。今偈文關於心之一方面，已將譬喻及其本體作用敍説詳盡，詞顯而意該。身之一方面，僅言及譬喻。無論其取譬不倫，即使比擬適當，亦缺少繼續之下文，是僅得文意之一半。此所謂意義不完備者也。</p>

  <p class="bodytext">然則此偈文義何以致如是之乖舛及不具足乎？應之曰：此蓋襲用前人之舊文，集合爲一偈，而作者藝術未精，空疏不學，遂令傳心之語，成爲半通之文。請略考禪家故事，以資説明。</p>

  <p class="bodytext">此偈中關於心之部分，其比喻及其體用之説明，佛藏之文相與類似者不少。兹僅舉其直接關係此偈者一事，即神秀弟子浄覺所著楞伽師資記中宋朝三藏求那跋陀之安心法。其原文云：</p>

  <p class="bodytext-fs-only-np">亦如磨鏡。鏡面上塵落盡，心自明浄。</p>

  <p class="bodytext">寅恪案，此即宗密禪源諸詮集都序貳敍禪宗之息妄修心宗，所謂：</p>

  <p class="bodytext-fs-first-np">故須依師言教，背境觀心，息滅妄念，念盡即覺悟，無所不知。</p>

  <p class="bodytext-fs-last-np">如鏡昏塵，須時時拂拭，塵盡明現，即無所不照。</p>

  <p class="bodytext">者是也。凡教義之傳播衍繹，必有其漸次變易之蹟象，故可依據之，以推測其淵源之所從出，及其成立之所以然。考續高僧傳貳伍習禪六曇倫傳（江北刻經處本）略云：</p>

  <p class="bodytext-fs-only-np">释曇倫姓孫氏，汴州浚儀人。十三出家，住修福寺，依端禪師。然端學次第觀，便誡倫曰，汝繫心鼻端，可得静也。倫曰：若見有心，可繫鼻端。本來不見心相，不知何所繫也。異時［端禪師］告曰，令汝學坐，先浄昏情。猶如剥葱，一一重重剥却，然後得浄。倫曰，若見有葱，可有剥削。本來無葱，何所剥也。</p>

  <p class="bodytext">據續高僧傳，曇倫卒於武德末年，年八十餘。則其生年必在魏末世。故以時代先後論，神秀慧能之偈必從此脱胎，可無疑義。芭蕉爲南方繁茂之植物，而北地不恒見。端禪師因易以北地日常服食之葱。可謂能近取譬者也。若復易以「冬夏不凋，光鮮無變」之菩提寶樹，則比擬不倫，失其本旨矣。蓋曇倫學禪故事原謂本來無葱，故無可剥。本來無心，故無可繫，身心並舉，比擬既切，語意亦完。今神秀慧能之偈僅得關於心者之一半。其關於身之一半，以文法及文意言，俱不可通。然古今傳誦，以爲絶妙好詞，更無有疑之者，豈不異哉！予因分析偈文内容，證以禪門舊載，爲之説明。使參究禪那之人，得知今日所傳唐世曹溪頓派，匪獨其教義宗風溯源於先代，即文詞故實亦莫不掇拾前修之緒餘，而此半通半不通之偈文，是其一例也。</p>

  <p class="inscribed-right">（原載一九三二年清華學報第柒卷第貳期）</p>
</body>
</html>