<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0007.css" rel="stylesheet" type="text/css"/>
</head>
<body>
  <h3 class="text-title-3">河東君嘉定之游</h3>

  <p class="bodytext">此期河東君與臥子之關係，已如上述。兹附論河東君此期嘉定之游。就所見材料言之，河東君嘉定之游，前後共有二次。一爲崇禎七年甲戌暮春至初秋。二爲崇禎九年丙子正月初至二月末。今依次論述之。雖論述之時間，其次序排列先後有所顛倒，然以材料運用之便利，姑作如此結構，亦足見寅恪使事屬文之拙也。</p>

  <p class="bodytext">河東君第壹次所以作嘉定之游者，疑與謝三賓所刊之嘉定四君集有關。其中程嘉燧松圓浪淘集首謝三賓序後附記云：</p>

  <p class="bodytext-fs-only-np">庚午春日莆陽宋瑴書于墊巾樓中。</p>

  <p class="bodytext">及馬元調爲謝氏重刻容齋隨筆卷首紀事壹略云：</p>

  <p class="bodytext-fs-only-np">去年春，明府勾章謝公刻子柔先生等集，工匠稿不應手，屢欲散去。元調寔董較勘，始謀翻刻，以寓羈縻。崇禎三年三月朔，嘉定馬元調書於僦居之紙窗竹屋。</p>

  <p class="bodytext">據此嘉定四君集刻成在崇禎三年春季，崇禎七年河東君在松江，其所居之地，距嘉定不遠，經過四五年之時日，此集必已流布於幾社諸名士之間，河東君自能見及之。如列朝詩集丁壹叁所選婁貢士堅詩。其中有「秋日赴友人席，修微有作同賦」一題，足證嘉定四先生頗喜與當日名姝酬酢往還，河東君得睹此類篇什，必然心動，亦思倣效草衣道人之所爲。揆以河東君平生之性格及當日之情勢，則除其常所往來之幾社少年外，更欲納交於行輩較先之勝流，以爲標榜，增其身價，并可從之傳受文藝。斯復自然之理，無待詳論者也。至若嘉定李宜之與王微之關係，可參趙郡西園老人（寅恪案，此乃上海李延昰之别號。）南吴舊話録貳肆閨彦門王修微條及附注，兹不詳引。又檢有學集貳拾李緇仲詩序所言「青樓紅粉，未免作有情癡」，及申論伶玄「淫乎色，非慧男子不至」之説，疑即暗指李王一段因緣。牧齋於王修微本末多所隱飾。如列朝詩集閨肆艸衣道人王微小傳，不言其曾適茅元儀及後適許譽卿復不終之事實。（見明詩綜玖捌妓女門王微小傳。）蓋爲摯友名姝諱。其作緇仲詩序亦同斯旨也。</p>

  <p class="bodytext">河東君第壹次作嘉定之游，雖應有介紹之人，然今既不易考知，亦不必詳究。但其作第貳次之遊，則疑與第壹次有别，即除共嘉定耆宿商討文藝之外，更具有「觀濤」之旨趣。（見後論河東君與汪然明尺牘第貳伍通。）故就河東君擇婿程序之地域與年月之關係約略言之，崇禎八年秋晚以前，爲松江時期。八年秋晚以後至九年再遊嘉定復返盛澤歸家院爲嘉定盛澤間時期。十一年至十三年十一月，爲杭州嘉興時期。此後則至虞山，訪牧齋於半野堂，遂爲一生之歸宿。風塵憔悴，奔走於吴越之間，幾達十年之久。中間離合悲歡，極人生之痛苦。然終於天壤間得值牧齋，可謂不幸中之幸矣。古人有言：「士爲知己者死，女爲悦己者容。」（見戰國策陸趙策，史記捌陸刺客傳豫讓傳，漢書陸貳司馬遷傳及文選肆壹司馬子長報任少卿書等。）河東君以儒士（見牧齋遺事「國朝録用前朝耆舊」條所述牧齋戲稱河東君爲柳儒士事。）而兼俠女，其殺身以殉牧齋，復何足異哉？</p>

  <p class="bodytext">河東君首次嘉定之游，今僅從程松圓詩中得知其梗概。唐叔達時升雖亦有關涉此事之詩，但嘉定四君集刻成於崇禎三年春季，故唐氏所賦之詩，未能收入，殊爲可惜。更俟他日詳檢舊籍，儻獲見唐氏諸詩，亦可彌補缺陷也。</p>

  <p class="bodytext">上海合衆圖書館藏耦耕堂存稿詩鈔本上中下三卷。其中卷載有朝雲詩八首（孟陽之婿孫石甫介藏鈔本，題作「豔詩」。刻本鈔補題作「朝雲詩」。此原鈔本，本題「朝雲詩」，旁用朱筆塗改「伎席」二字。孫石甫事蹟可參光緒修嘉定縣志壹捌金望傳。及同書壹玖金獻士傳并有學集壹捌耦耕堂集序等。）列朝詩集丁壹叁松圓詩老程嘉燧詩，雖選朝雲詩，但止耦耕堂存稿詩此題之前五首，而無後三首。兹全録耦耕堂存稿詩中此題八首，略就其作成時間及河東君寓居地點，并與河東君共相往來詶和諸人，分别考述之於下。</p>

  <p class="bodytext">今綜合松圓在崇禎七年甲戌一年内所作諸詩排列次序考之，「朝雲詩」八首，殊有問題。此題之前諸題，自「甲戌元日聞鷄警悟」，即朝雲詩前第拾伍題，爲崇禎七年所賦第壹詩。其他諸題如朝雲詩前第拾貳題爲「花朝譚文學載酒看梅，復邀汎舟，夜歸即事」。前第玖題爲「三月晦日過張子石留宿，同茂初兄作」。前第陸題爲「四月二日過魯生家作」。此皆注明月日，與詩題排列次序先後符合，甚爲正確，絶無疑義。但朝雲詩前第貳首「送侯豫章之南吏部」，（寅恪案，「章」應作「瞻」。）據侯忠節公［峒曾］集首附其子所編年譜，崇禎七年甲戌條云：「是冬十一月之官南中。」朝雲詩前第壹題爲「和韻送國碁汪幼清同侯銓曹入京，先柬所知」中有「歸裝歲暮停」之句。又朝雲詩後第叁題「鄒二水知郡，枉訪有贈」。題下自注云：「南臯公孫，由汝上，流寓京口。」據耦耕堂存稿詩自序云：「甲戌冬，余展閔氏妹墓于京口五州山下。」初視之，似朝雲詩八首乃崇禎七年冬季所作。細繹之，詩中所言景物，不與冬季相合。耦耕堂存稿詩鈔本朝雲詩第柒首上有朱筆眉批云：「八詩自晚春敍及初秋，時序歷歷可想。」此批雖不知出自何人之手，但即就此題第壹首第壹句「買斷鉛紅爲送春」及第柒首第壹句「針樓巧席夜紛紛」之語觀之，可證其言正確，不必詳察其餘詩句也。然則此題諸詩必非一時所賦，乃前後陸續作成者。豈此題諸詩作成之後復加修改，遲至冬季始告完畢，遂編列於崇禎七年冬季耶？更有可注意者，此題八首詩中，前五首與後三首，雖時節氣候相連續。然此後三首中所述款待河東君之主人，皆在其城内寓所。主人固非一人，但直接及間接與唐叔達有關。頗疑此題前五首爲前一組，此題後三首爲後一組。此後一組與此題八首後一題之「今夕行」，復有密切相互之關係。牧齋編選列朝詩集，擇録朝雲詩前五首，而遺去朝雲詩後三首及「今夕行」。何以不爲孟陽諱，轉爲叔達諱，其故今未敢臆測。然「朝雲詩」後三首及「今夕行」，與「朝雲詩」前五首所賦詠者有别，亦可據此以推知矣。</p>

  <p class="bodytext">今欲考此次河東君嘉定之游，所居住游宴之地，必先就程孟陽嘉燧，唐叔達時升，張魯生崇儒，張子石鴻磐，李茂初元芳，孫火東元化諸人居宅或别墅所在，約略推定，然後松圓爲河東君此次游練川所作綺懷諸詩，始能通解也。</p>

  <p class="bodytext">程松圓嘉燧耦耕堂集自序云：</p>

  <p class="bodytext-fs-only-np">天啓［五年］乙丑五月由新安至嘉定，居香浮閣。宋比玉［萬曆四十八年］庚申度歲於此，梅花時所題也。［崇禎三年］庚午四月攜琴書至拂水，比玉適偕。錢受之屬宋作八分書耦耕堂，自爲之記。［崇禎五年］壬申春，二子移居西城。余偶歸，而唐兄叔達適至，因取杜詩「相逢成二老，來往亦風流」之句，顔西齋曰成老亭。先是［崇禎四年］辛未冬婁兄物故，已不及見移居。［崇禎七年］甲戌冬，余展閔氏妹墓于京口五州山下，過江還，則已逼除，因感老成之無幾相見，遂留此。日夕與唐兄尋花問柳，東鄰西圃，如是者二年，而唐兄亦仙去。</p>

  <p class="bodytext">光緒修嘉定縣志叁拾第宅園亭門云：</p>

  <p class="bodytext-fs-only-np">墊巾樓。輔文山後，積穀倉前。員外郎汪明際闢，爲程嘉燧宋珏輩觴詠之所。</p>

  <p class="bodytext">同書壹玖汪明際傳略云：</p>

  <p class="bodytext-fs-only-np">汪明際字無際，一字雪庵。弱冠名籍甚，精易學，工詩畫。萬曆戊午舉於鄉，選壽昌教諭。（寅恪案，乾隆修嚴州府志拾官師表，載明崇禎間壽昌縣教諭，有「汪無際，嘉定人」。）讀書魏萬山房，倡導古學。遷國子學録，歷都察院司務，營繕司主事，晉員外郎。督修京倉。以疾告歸。給諫鄒士楷遺書勸駕，擬特疏薦舉，辭。後以同官接管誤工，拜杖死。子彦隨，字子肩。工畫。崇禎［六年］癸酉副榜。痛父寃殁，終身廬墓。</p>

  <p class="bodytext">徐沁明畫録伍云：</p>

  <p class="bodytext-fs-only-np">汪明際字無際，餘姚人，占籍華亭。登鄉薦。畫山水，蒼涼歷落，筆致秀逸，以士氣居勝。</p>

  <p class="bodytext">寅恪案，孟陽以新安人僑寓嘉定，雖早欲買田宅於練川，而未能成。（見松圓浪淘集總目「蓬户卷四」目下注云：「［萬曆二十三年］乙未正月葬畢還吴，同孫三履和至梁宋間。［二十四年］丙申，［二十五年］丁酉，皆閒居，日從丘［子成集］張［茂仁應武］二丈，唐［叔達時升］婁［子柔堅］二兄晤言，有蓬户詩。買田城南未成。」及「空齋卷五」載：「買田宅未成，戲爲俚體」詩，首二句云：「城南水竹稱幽情，幾念還鄉買未成。」）故在崇禎五年春，移居西城以前，往往寄居友人别業。其在嘉定寓居之墊巾樓，亦略同於常熟拂水山莊之耦耕堂。耦耕堂之得名，已詳載於初學集肆伍耦耕堂記。墊巾樓之名，亦與此相同，實出孟陽友人所題，而非松圓所自名也。後漢書列傳伍捌黨錮傳郭太傳云：</p>

  <p class="bodytext-fs-only-np">嘗於陳梁間行，遇雨，巾一角墊。時人乃故折巾一角，以爲林宗巾。其見慕如此。</p>

  <p class="bodytext">蓋孟陽以山人處士之身分，故可借林宗之故事以相比。若孟陽本人，似不應以此名自誇。至於汪無際後來由鄉薦，（寅恪案，光緒修嘉定縣志壹肆選舉志科貢門舉人欄，萬曆四十六年戊午載有汪明際之名。）仕至員外郎，其在孟陽僦居之前，尚希用世，更不宜即以處士終身之林宗自况，亦甚明矣。然則此樓之名，豈汪氏特爲松圓而命耶？俟考。復次，取松圓浪淘集總目「春帆卷十三」下注略云：「［萬曆四十年］壬子秋僦居城南墊巾樓，與唐子孟先同舍並居。［四十一年］癸丑冬宋比玉［珏］至。」並春帆集中「移居城南送李緇仲［宜之］鄉試，并寄［龔］仲和［方中］」，「墊巾樓中宋比玉對雪鼓琴」兩題，及「松寥卷十四」，「元日同唐孟先墊巾樓晏坐」。又前引浪淘集首謝三賓序後附「庚午春莆陽宋瑴書于墊巾樓中」及孟陽耦耕堂集自序「［崇禎五年］壬申春二子移居西城」等語，綜合觀之，則知孟陽自萬曆四十年秋，至崇禎五年春，二十年間，其在嘉定，乃寄居汪無際城南之墊巾樓，而與崇禎五年春間以後所移居之西城寓所，非同一地，自與河東君嘉定之遊，不相關涉者也。蓋昔人「城南」一詞，習指城牆以外之南方而言，如辛氏三秦記「城南韋杜，去天尺五」及孟棨本事詩情感類「博陵崔護」條，「清明日，獨遊都城南，得居人莊」等，可爲例證。孟陽習於舊籍成語，自故用此界説。至其所謂西城，則指城内之西部。由是言之，「城南」與「西城」，其間實有城牆之隔離也。此點似無足關輕重，但以與河東君在嘉定居住遊宴之問題有關，且孟陽詩中，屢見墊巾樓之名，易致淆混，遂不避煩瑣，先辨之如此。餘可參下論唐時升園圃條等。</p>

  <p class="bodytext">列朝詩集丁壹叁上唐處士時升小傳略云：</p>

  <p class="bodytext-fs-only-np">時升字叔達，嘉定人。少有異才，未三十，謝去舉子業，讀書汲古，通達世務。居恒笑張空弮，開横口者如木騮泥龍，不適於用。酒酣耳熱，往往捋鬚大言曰：「當世有用我者，決勝千里之外，吾其爲李文饒乎？」太原公（寅恪案，指王錫爵。）執政，叔達偕其子辰玉讀書邸中。（寅恪案，辰玉者，指王錫爵之子衡。見明史貳壹捌王錫爵傳。）天下漸多事，上言利病者紛如。叔達私議某得某失，兵農錢穀，具言其始終沿革，若數一二。東西搆兵萬里外，羽書旁午，獨逆斷其情形虚實，將帥成敗，已而果然。先帝即位，余以詹事召還。叔達爲文贈余，備陳有生以來，所見聞兵革之事，謂今日聚四方之武勇，轉九州之税斂，與一縣之衆角，已十年而不得其要領。國初所以收羣策羣力，定亂略，致太平，公之所詳也，其可爲明主盡言乎？或謂廣廈細旃，非論兵之地，則漢之賈誼，唐之李泌陸贄李絳獨何人哉？余未幾罪廢，不克副其望，而叔達之窮老憂國，爲何如也。家貧好施予。鋤舍後兩畦地，剪韭種菘。晚年時閉門止酒，味莊列之微言，以養生盡年。語及國事，盱衡抵掌，所謂精悍之色，猶著見於眉間也。</p>

  <p class="bodytext">黄世祚等修嘉定續志附前志壹玖人物志文學門唐時升傳考證云：</p>

  <p class="bodytext-fs-only-np">時升工山水。有西隱寺納涼册六幅，隨意揮灑，頗得雲林天趣。自題云：「余不善畫，亦不工書。［萬曆十九年］辛卯長夏，避暑西隱之竺林院。山窗無事，用遣岑寂，非敢與前人計争巧拙也。留與元老禪兄一笑。」程庭鷺施錫衛皆有跋。又宋道南曾見先生畫幅，石摹子久，樹仿雲林，頗神似。</p>

  <p class="bodytext">光緒修嘉定縣志叁拾第宅園亭門「處士唐時升宅」條云：「北城。」其後附張鵬翀（寅恪案，鵬翀嘉定人。事蹟見嘉定縣志壹陸宦蹟門及清史稿伍佰玖藝術傳等。又嘉定縣志貳柒藝文志别集類載：「南華山人詩鈔十六卷，張鵬翀著。」）「過叔達先生故居」云：</p>

  <p class="bodytext-fs-only-np">吾鄉四先生，程李婁與唐。閲世未百年，遺迹多蒼茫。惟有唐翁居，猶在北郭旁。今朝好風日，鄰曲春酒香。招呼共娱樂，醉步校獵場。（寅恪案，「校獵場」謂演武場也。）回橋俯清溪，新柳三兩行。宛然幽人姿，疎梅出頽牆。叩門竚立久，春風爲低昂。入門撫奇樹，云已百歲强。念此手澤存，剪拜毋敢傷。更有古桂花，四時自芬芳。先生手摩挲，黄雪名其堂。庭之棗纂纂，河之水洋洋。灌園足自給，不藉耕與桑。（下略。）</p>

  <p class="bodytext">同書同卷「唐氏園」條云：</p>

  <p class="bodytext-fs-only-np">演武場西。中有梅庵，娱暉亭。有土阜名紫萱岡。架石爲讀書臺，亦名琴臺。唐時升闢。</p>

  <p class="bodytext">同書貳官署門「演武場」條云：</p>

  <p class="bodytext-fs-only-np">舊在西門外，高僧橋西。今在西城七圖。基地三十三畝七分三釐九毫。明正統二年巡撫周忱建廣儲庫，貯官布。嘉靖十五年知縣李資坤改演武場。二十三年知縣張重增築外垣，建講武堂。垣與堂久廢。國朝因之。（寅恪案，嘉定縣志叁拾古蹟門「城頭」條附張陳典「尋疁城故址」詩云：「有元於此地，曾設演武場。」可知嘉定縣之演武場，乃元代所建，本在城外。明嘉靖十五年改西城内之廣儲庫爲演武場。故今嘉定縣志卷首縣城圖所繪演武場，即在城内。唐氏園東之演武場，自應在城内。恐讀者誤解，特附識於此。又嘉定縣志叁貳軼事門載崇禎中諸生王紱「同朱介繁觀演武場團練」詩，并可參閲，以資談助。）</p>

  <p class="bodytext">同書叁壹寺觀門縣城西隱寺條略云：</p>

  <p class="bodytext-fs-only-np">西城七圖。元泰定元年僧悦可建。明萬曆十八年僧存仁修。徐學謨張其廉增剏竺林院藏經閣。</p>

  <p class="bodytext">列朝詩集丁壹叁唐處士時升「園中」十首，其二云：</p>

  <p class="bodytext-fs-only-np">自爲灌園子，職在耒耜間。秋來耕耨罷，獨往仍獨還。河水清且漣，紫蓼被其灣。躊躇落日下，聊用娱心顔。瓠葉黄以萎，其下生茅菅。遂恐穿堤岸，嘉蔬受扳援。丁寧戒童僕，耰鋤當宿閑。宴安不可爲，古稱稼穡艱。</p>

  <p class="bodytext">其六云：</p>

  <p class="bodytext-fs-only-np">昔我游京華。達者日晤言。著書三公第，開讌七貴園。中心既無營，澹若蓬蓽門。歸來治環堵，無計以自温。批葱疏平圃，種薤滿高原。不辭筋力盡，所苦人事繁。雖有方丈食，不如一壺飧。非力不自食，大哉此道尊。</p>

  <p class="bodytext">同書同卷「題娱暉亭」四首（嘉定四君集中三易集，此題原爲八首。）云：</p>

  <p class="bodytext-fs-first-np">負郭家家水竹，殘春處處烟花。開尊欲栖鳥雀，舉網頻得魚鰕。</p>

  <p class="bodytext-fs-np">春霽耰鋤札札。晝長棋局登登。行就南隣酒伴，立談北寺歸僧。（寅恪案，「北寺」當指西隱寺。）</p>

  <p class="bodytext-fs-np">風抝藤絲脱樹，雨餘柳絮爲萍。閒居莫來莫往，小酌半醉半醒。</p>

  <p class="bodytext-fs-last-np">鵲喜攜尊新客，魚迎散食小僮。岡腰暮靄凝碧，（寅恪案，此指紫萱岡。）水面殘陽漾紅。</p>

  <p class="bodytext">耦耕堂存稿詩卷中「贈西鄰唐隱君」詩云：</p>

  <p class="bodytext-fs-only-np">西家清池貫長薄。中壘岑隅望青郭。仲長豈羨帝王門，樊須自習丘園樂，春前土菘美如玉，雨後露茄甘勝酪。鄰翁拾果换金錢，溪鳥銜魚佐盃勺。君家老兄山澤儒，詩文咳唾成璣珠。長篇短句雜謡詠，名（如？）君樂事世所無。山中舊業今烏有。十年衣食常奔走。歸來雖曰耦耕人，兒女東西不餬口。茅齋稻畦村巷東，花時招我鄰舍翁。今年春秋富佳日，藥闌芰沼連桂叢。安得逐君種魚翦韭仍披葱。不願吹竽列鼎兼鳴鐘。</p>

  <p class="bodytext">寅恪案，牧齋言叔達「鋤舍後兩畦地，剪韭種菘」，可知其園圃，與居舍相連接，實爲一地。其地乃位於嘉定縣城内之西北區。嘉定縣志所載「唐時升宅」條，謂在北城。張抑齋詩謂在「北郭旁」。但同書「演武場」條及「西隱寺」條謂演武場及西隱寺俱在西城。蓋唐氏宅圃之位置，實在城内之西北區，故可言在北城，亦可言在西城也。孟陽崇禎五年春以後移居西城，作叔達兄弟之東鄰。（此據松圓崇禎七年甲戌所賦「贈西鄰唐隱君」詩，假定唐隱君爲叔達之兄弟行，因而推得之結論。如唐隱君非叔達之兄弟行，則須更考也。又前引孟陽耦耕堂集自序云：「日夕與唐兄尋花問柳，東鄰西圃，如是者二年。」「東鄰」孟陽自指，「西圃」指叔達。斯亦孟陽所居實在叔達園圃東之一旁證也。又孟陽序中所謂「尋花問柳」疑别有含義耶？一笑！）又據孟陽今夕行「南鄰玉盤過（送）八珍」，（見下引此詩全文并附論。）則孟陽所居復在叔達宅圃之北，若詳確言之，則叔達實爲孟陽之西南鄰，不過孟陽省去「西」字耳。昔人賦詠中涉及方位地望者，以文字聲律字句之關係，往往省略一字，如三國志伍肆吴書玖周瑜傳裴注引江表傳述黄蓋詐降曹操事云：「時東南風急。」全唐詩第捌函杜牧肆「赤壁」七絶云：「東風不與周郎便，銅雀春深鏁二喬。」蓋牧之賦七言詩，以字數之限制，不得不省「東南風」爲「東風」。實則當時曹軍在江北，孫軍在江南，「東」字可省，而「南」字不可略。今里俗「借東風」之語，已成口頭禪，殊不知若止借東風，則何能燒走曹軍。儻更是東北風者，則公瑾公覆轉如東坡念奴嬌「赤壁懷古」詞所謂「灰飛烟滅」，而阿瞞大可鎖閉二喬於銅雀臺矣。一笑！兹因考定孟陽與叔達居宅所在，附辨流俗之誤於此。博識通人或不以支蔓見譏耶？</p>

  <p class="bodytext">光緒修嘉定縣志叁拾第宅園亭門「薖園」條（參張承先南翔鎮志壹壹園亭門薖園條。）云：</p>

  <p class="bodytext-fs-first-np">鶴槎山西。張崇儒闢。爲程嘉燧宋珏輩觴詠之所。亭名招隱。植桂數十株。（南翔鎮志作「老桂四十株」。）寶珠山茶，百餘年物。</p>

  <p class="bodytext-fs-last-np">程嘉燧詩：「秋月當門秋水深。岸花寂歷野蟲吟。西窗舊事人誰在，谿雨梧風夜罷琴。」（寅恪案，此詩見松圓浪淘集春帆壹叁，題作「八月夜過魯生題扇」。）</p>

  <p class="bodytext">張承先南翔鎮志陸文學門張廷棫傳略云：</p>

  <p class="bodytext-fs-only-np">張廷棫字子薪，兵部郎楙族子。工詩文，與李孝廉流芳，程山人嘉燧爲友。族孫崇儒字魯生，築招隱亭，名流多過從觴詠，風致可想見云。</p>

  <p class="bodytext">同書壹壹園亭門「薖園」條附楊世清「薖園耆英會詩序」略云：</p>

  <p class="bodytext-fs-only-np">谿北三里張氏薖園在焉。中有招隱亭，植桂數十本，間以梅杏，環以翠篠，真幽人之居也。昔長琴山人雅與松園（圓）詩老長蘅先生輩善，時時過從，觴詠弗絶。所謂數十株者，固已干霄合抱，偃蹇連蜷。花時一林黄雪，香聞數里。予時一寓目，竊歎前輩讌游，未覯此盛。予屢欲偕耆年過之，每届花時，輒以他阻。［康熙三十年］己未秋閏乃得邀［柯］集庵［時］蓱庵諸老償宿願焉。</p>

  <p class="bodytext">光緒修嘉定縣志叁拾第宅園亭門「孫中丞元化宅」條云：</p>

  <p class="bodytext-fs-first-np">西城拱六圖，天香橋。</p>

  <p class="bodytext-fs-last-np">孫致彌「友人見訪，不識敝居」詩：「平橋叢桂近諸天。小巷垂楊記隱仙。雨過清池常貯月，雲深喬木不知年。抱琴人立香花外，洗硯僮歸草色邊。遲爾清尊同嘯詠，莫因興盡又回船。」原注：「橋因薖園叢桂得名，西有法華庵。」據此，則隱仙巷别有薖園，未詳誰築。</p>

  <p class="bodytext">同書壹陸宦蹟門孫致彌傳略云：</p>

  <p class="bodytext-fs-only-np">孫致彌初名翽，字愷似，一字松坪。明登萊巡撫元化孫。父和斗，字九野，一字鍾陵。篤於孝友，埋名著述，不與世故。元化舊部曲多貴顯，諷之仕，不應。嘗經理侯峒曾家事，計脱陳子龍遺孤，有古人風。致彌才思藻逸，書法逼似董文敏，詩詞跌宕流逸。總纂佩文韻府，書垂成而卒，年六十八。（寅恪案，佩文韻府首載清聖祖序云：「［康熙］五十年十月全書告成。」又孫和斗計脱陳子龍遺孤事，可參楊陸榮編三藩紀事本末肆襍亂門「順治四年丁亥四月松江提督吴兆勝據城以叛」條。其文云：「二十四日大兵至松江，執子龍於廣富林。子龍乘間赴水死。出其屍戮之。子特陳方五歲，亦論殺。」據陳忠裕全集王澐續臥子年譜及澐撰「張孺人三世苦節傳」，臥子之子名嶷，字孝岐，生於崇禎十七年甲申冬。今楊氏書以特陳爲子龍子之名，又謂順治四年其年「方五歲」，皆與王氏所言不同，自是譌誤。三世苦節傳又云：「［張孺人］抱孤兒，變姓氏，毁容羸服，遠避山野，如是者累歲，嶷始成立。孺人乃還故鄉。」則疑張孺人實避居嘉定，而九野乃保存陳氏孤兒之人。特勝時作傳時，有所忌諱，不欲顯言之耳。志傳言九野父之舊部曲多貴顯，諷之仕，終不應。蓋火東舊部如孔有德耿仲明等，皆爲遼東人於明末降清者，且初陽官登萊巡撫，以用遼人之故，遂有孔耿之叛，竟坐此棄市。及建州入關，此輩遼人降將在新朝爲顯貴。九野雖不仕清。當亦可間接藉其勢力以庇護陳氏遺孤也。復據清史稿貳肆拾耿仲明傳，仲明以部卒匿逃人，畏罪自經死。然則清初法制嚴酷如此，王氏隱諱保存陳氏遺孤者之姓名，更有不得已之苦衷也。檢初學集伍壹有「都察院右副都御史巡撫山東徐公墓誌銘」，其文略云：「公姓徐氏，嘉興海鹽人也。諱從治，字仲華。崇禎四年辛未起山東武德道兵備，及淮，而孔有德叛，攻陷濟南六邑。倍道宵征赴監軍之命於萊。無何拜都察院右副都御史，巡撫山東。二月朔與萊撫謝公璉同日受事，即日賊已抵城下。四月十六日［賊徒］架［孫］元化所遺西洋大礮，攢擊城西南隅，勢甚厲。公方簡閲丁壯，指麾出戰，礮中顙額，身仆血膋中。萊撫馳而撫之，絶矣。」考牧齋此文，乃據方拱乾所撰仲華行狀而作，與管葛山人，即海鹽彭孫貽之山中聞見録「徐從治傳」，俱出一源，惟駿孫作傳，兼採錢氏之文，故微有不同耳。仲華主勦，初陽主撫，旨趣大異，於此姑不置論。所可注意者，則徐氏之死，實因孫氏所遺之大礮所致一事也。又初陽用遼丁三千駐防登州之本末，可參嘉定縣志叁貳軼事門關於孫中丞元化諸條。其中引趙俞之言曰：「火攻之法，用有奇效。我之所長，轉爲厲階。」此數語實爲明清興亡之一大關鍵，以其越出本文範圍，兹不具論。至滿洲語所以稱「漢軍」爲「烏珍超哈」，而不稱爲「尼堪超哈」者，推原其故，蓋清初奪取明室守禦遼東邊城之仿製西洋火礮，并用降將管領使用，所以有此名號。此點可參清文獻通考柒柒職官考及壹柒玖兵考。清史列傳肆佟養性傳及柒捌祝世昌傳。清史稿貳叁柒佟養性傳及貳肆伍祝世昌傳。并茶餘客話陸「紅衣袍」條等。儻讀者復取兒女英雄傳第肆拾回中，安老爺以「烏珍」之名命長姐兒之敍述互證之，則更於民族興亡之大事及家庭瑣屑之末節，皆能通解矣。又偶檢梅村家藏藳貳捌「宋直方［徵輿］林屋詩草序」。其中以嵇康比陳臥子，山濤比宋轅文，自比向秀阮籍。據此推知，轅文當有暗中協助臥子遺孤之事。王勝時與轅文關係頗密，宋氏協助之事，或由王氏間接爲之耶？）</p>

  <p class="bodytext">同書叁壹寺觀門縣城「西隱寺」條云：</p>

  <p class="bodytext-fs-only-np">西城七圖。</p>

  <p class="bodytext">同書貳街巷門「隱仙巷」條云：</p>

  <p class="bodytext-fs-only-np">西隱寺西南。</p>

  <p class="bodytext">同書同卷津梁門「天香橋」條云：</p>

  <p class="bodytext-fs-only-np">演武場西南。跨清鏡塘。</p>

  <p class="bodytext">又「聽鶯橋」條云：</p>

  <p class="bodytext-fs-only-np">西隱寺前跨東庫涇，名寶蓮。元僧悦可建。明僧秉厚重建。程嘉燧更今名。</p>

  <p class="bodytext">同書叁拾古蹟門「鶴槎山」條云：</p>

  <p class="bodytext-fs-only-np">南翔北三里。韓世忠所築烽墩。建炎四年世忠由平江移軍海上縣境中，營勢聯絡，故多遺跡。土人掘地得缾名韓缾，云是軍中酒器。黄渡朱家邨旁新河底尤多。</p>

  <p class="bodytext">同書同卷同門「城頭」條云：</p>

  <p class="bodytext-fs-only-np">龔志云，在縣南二十里，周圍二頃。中有殿址，舊傳風雨之夕，嘗聞音樂，或見仙女環走。未詳何人所築。今俗呼城頭。</p>

  <p class="bodytext">列朝詩集丁壹叁唐處士時升「田家即事」四首之一云：</p>

  <p class="bodytext-fs-only-np">江村女兒喜行舟。江上人家吉貝秋。緣岸荻花三四里，石橋南去見城頭。</p>

  <p class="bodytext">嘉定縣志壹市鎮門「南境南翔鎮」條略云：</p>

  <p class="bodytext-fs-only-np">縣治南二十四里。宋元間剏。以寺名。東西五里，南北三里。布商輳集，富甲諸鎮。其地有上槎中槎下槎三浦，故又名槎溪。或言張騫乘槎至此，附會之説也。</p>

  <p class="bodytext">松圓浪淘集雪江壹伍「八月過薖齋留宿」云：</p>

  <p class="bodytext-fs-only-np">江淺潮仍漲，城南放舸輕。園林長偃臥，水竹自逢迎。桂滿華輪缺，畦香白露盈。酒闌聞曲後，愁絶獨沾纓。</p>

  <p class="bodytext">耦耕堂存稿詩中「［崇禎七年甲戌］四月二日過魯生家作」云：</p>

  <p class="bodytext-fs-only-np">多年不復到南村。水木依然竹亞門。賸客舊題留几閣，故人兼味具盤飱。鶯啼喬木知春晚，蜂遶藤花得日喧。同上小航重笑語，前溪纖月正黄昏。</p>

  <p class="bodytext">同書下「［崇禎十二年己卯］四月同潘方儒鄭彦逸再過魯生薖齋」（寅恪案，此題前第伍題爲「元旦和牧齋韻」，前第肆題爲「同泰和季公惜别用前韻」，前第貳題爲「瞿稼軒五十」，前第壹題爲「送别蕭伯玉」。檢初學集丙舍詩集上牧齋皆有與孟陽此四題相關之作。故知崇禎十二年己卯春間孟陽亦在常熟，是年首夏，則已返嘉定矣。）云：</p>

  <p class="bodytext-fs-only-np">經過已是數年餘。又值清和四月初。小艇漁灣渾昔夢，空梁歌館半成墟。孤懷自怯看遺畫，老眼猶堪强細書。他日村酤不須設，秪嘗林菓擿園蔬。</p>

  <p class="bodytext">嘉定縣志叁拾第宅園亭門「嘉隱園」條云：</p>

  <p class="bodytext-fs-only-np">鶴槎山北。刑部郎張景韶闢。</p>

  <p class="bodytext">同書壹陸宦蹟門張任傳附景韶傳略云：</p>

  <p class="bodytext-fs-only-np">景韶字公紹，以廕授南太僕典簿。［仕至］刑部雲南司郎中。崇禎［六年］癸酉以公事牽連下獄。久之，放歸。邑漕永折與有力焉。</p>

  <p class="bodytext">同書壹玖文學門張凝元傳略云：</p>

  <p class="bodytext-fs-only-np">張凝元字撫五，一字桐山。居南翔。明刑部郎景韶子。諸生。幼嗜學，爲侯黄兩忠節所器重。覃精古籍，日事校讐。詩出入唐宋，尤神似范陸。癸亥卒，年六十五。</p>

  <p class="bodytext">同書叁拾第宅園亭門「張氏園」條云：</p>

  <p class="bodytext-fs-only-np">南門外西南。太學生張士慤闢。士慤字實甫，參政恒子。（寅恪案，恒事蹟見嘉定縣志壹陸宦蹟門張恒傳。）</p>

  <p class="bodytext">耦耕堂存稿詩中「三月晦日過張子石留宿，同茂初兄作」云：</p>

  <p class="bodytext-fs-only-np">曉雨看消巷陌塵。茶香次第酒清醇。深房散帙仍留宿，秉燭爲懽又送春。憑仗風流皤腹客，料量詩酒白頭人。明朝更逐東園會，蔬筍盤筵不厭頻。</p>

  <p class="bodytext">嘉定縣志叁拾第宅園亭門「杞園」條云：</p>

  <p class="bodytext-fs-only-np">南翔鎮。諸生張鴻磐闢。中有隻鶴亭，芳訊閣。枸杞樹大可數圍，故名。</p>

  <p class="bodytext">同書壹玖文學門張鴻磐傳云：</p>

  <p class="bodytext-fs-only-np">張鴻磐字子石，侍郎任從孫。諸生。書法蒼勁，詩古文詞有鄉先正典型。游浙閩，與范景文黄道周酬唱。道周和詩有「聖朝何日下干旌」句。（寅恪案，依南翔鎮志陸張鴻磐傳所附道周和詩「干旌」當作「旌竿」。蓋鴻磐原詩本是「竿」字韻脚也。）性好義，天啓末，前邑令胡士容以不拜璫祠被逮，擬重辟。鴻磐鳩千金，赴京營救，得免。崇禎末，部議復邑漕。鴻磐與侯汸申荃芳伏闕上書，得永折。刑部尚書徐石麒以人才薦，固辭。乙酉後，冒萬死周旋侯氏家難，尤人所難。康熙間舉鄉飲大賓。戊午卒，年八十六。（南翔鎮志陸文學門張鴻磐傳略云：「康熙間，舉鄉飲大賓。年八十七。」與此微異。又可參松圓浪淘集雪江壹伍「壽張子石母夫人」詩，有學集壹玖「張子石西樓詩序」，同書肆陸「書張子石臨蘭亭卷」，同書貳叁及牧齋外集拾「嘉定張子石六十序」并外集貳伍「題張子石湘遊篇小引」等。）</p>

  <p class="bodytext">初學集伍叁「嘉定張君墓誌銘」略云：</p>

  <p class="bodytext-fs-only-np">崇禎六年十二月嘉定張鴻磐合葬其父母於南翔龔家浜之新阡，泣而乞銘於余曰，鴻磐之先世自祥符徙松江，國初居南翔。嘉靖中有名任者，起家，官開府，而其從弟以軍功授陘陽驛丞，以卑官自著稱者，吾祖也。</p>

  <p class="bodytext">南翔鎮志壹貳軼事門云：</p>

  <p class="bodytext-fs-only-np">張徵君［鴻磐］書法妙天下。在本邑方駕婁［堅］李［流芳］。真跡流布，人多藏弆，而其精神團結，最爲遒勁者，則雲翔寺楹間兩聯。嘗有客過之，瞻仰良久曰，此顔魯公得意之筆也。翌日又視之，曰，筆力更過魯公矣。摳衣再拜，低徊不能去。此客不知何如人，意必具法眼藏者。</p>

  <p class="bodytext">光緒修嘉定縣志叁拾第宅園亭門「張中丞任宅」條云：</p>

  <p class="bodytext-fs-only-np">一在南翔鎮南街。堂曰承慶，嘉慶，具慶。任曾祖清建。一在城隍祠東，任官知府時築。</p>

  <p class="bodytext">同書同卷同門「檀園」條云：</p>

  <p class="bodytext-fs-only-np">南翔金黄橋南。舉人李流芳闢。有泡庵，蘿壑，劒蜕齋，慎娱室，次醉閣，翏翏亭，春雨廊，山雨樓，寶尊堂，芙蓉沜。</p>

  <p class="bodytext">同書同卷同門「猗園」條略云：</p>

  <p class="bodytext-fs-only-np">南翔鎮。通判閔士籍闢。位寘樹石，出朱三松手。後歸李宜之。中有豐樂亭，合祠檀園（李流芳）緇仲（李宜之）子石（張鴻磐）三先生。</p>

  <p class="bodytext">同書同卷同門「三老園」條云：</p>

  <p class="bodytext-fs-only-np">南翔鎮。贈公李文邦闢。以楓柏桂爲三老。曾孫宜之作三園記。三園者，三老園及檀園猗園也。</p>

  <p class="bodytext">同書壹玖文學門李流芳傳略云：</p>

  <p class="bodytext-fs-only-np">李流芳字茂宰，一字長蘅。伯兄元芳字茂初，諸生。工七言長句。卒年七十餘。（並可參列朝詩集丁壹叁李先輩流芳小傳所附元芳事蹟。）仲兄名芳字茂材。幼負異材，頃刻千言，宏麗無比。萬曆壬辰進士，改庶吉士，卒年二十九。流芳萬曆丙午舉人。畫得董巨神髓，縱横酣適，自饒真趣。書法奇偉，一掃尋丈，結構自極謹嚴。詩文雍容典雅，至性溢楮墨間。崇禎己巳卒，年五十五。論者謂四先生詩文書畫，照映海内，要皆經明行修，學有根柢，而唐［時升］以文掩，婁［堅］以書掩，程［嘉燧］以詩掩，李［長蘅］以畫掩云。</p>

  <p class="bodytext">同書同卷同門李宜之傳略云：</p>

  <p class="bodytext-fs-only-np">李宜之字緇仲。諸生。居南翔。庶常名芳子。三歲孤。長負異才，博綜今古。遭變，家破子殲。（寅恪案，同書叁貳軼事門略云：「甲申六月逆奴變起。南翔李氏罹其禍。」傳文所謂「遭變」即指此。）時宜之客金陵。歸寓侯氏東園。世祖曾於海淀覽其參定秣陵春曲。問寓園主人何姓名。祭酒吴偉業以嘉定生員李宜之對，而宜之已前卒。（寅恪案，今武進董氏所刊梅村家藏藳後附梅邨先生樂府三種。其中秣陵春題灌園主人編次，寓園居士參定。）</p>

  <p class="bodytext">有學集貳拾「李緇仲詩序」略云：</p>

  <p class="bodytext-fs-only-np">緇仲故多風人之致。青樓紅粉，未免作有情癡。孟陽每呵余，緇仲以父兄事兄，而兄不以子弟畜緇仲。狹邪冶游，不少沮止。顧洋洋有喜色者，何也？余曰，不然。伶玄不云乎，淫於色，非慧男子不至也。今孟陽仙遊十年所。余年逾七十，緇仲亦冉冉老矣。余衰晚病廢，刳心禪誦。見緇仲近刻，爲之戚戚心動，追思與孟陽緒言，因牽連書其後。</p>

  <p class="bodytext">嘉定縣志壹捌孝義門李杭之傳略云：</p>

  <p class="bodytext-fs-only-np">李杭之字僧筏。舉人流芳子。詩文書畫有父風。性放曠，甫强仕即棄諸生，放浪山水間。乙酉死難。</p>

  <p class="bodytext">寅恪案，前論「朝雲詩」八首，以詩中女主人寓居處所，先後有所不同，故可分爲兩組。兹請略考第壹組，即前五首，河東君於崇禎七年暮春至初秋寓居嘉定之處所。依通常慣例言之，以河東君在當日社會之身分，寄居一地，與當地諸名士游宴，自宜暫寓别墅名園，如杭州汪氏之横山别墅，嘉興吴氏之勺園，皆足爲例證。至若崇禎十三年庚辰仲冬至常熟，訪牧齋於半野堂，先留居舟中，而不寓拂水山莊，後逕移入牧齋常熟城中之住宅，與前此不同者，則因此次實爲其最後歸宿之舉動，未可拘平日常例，以相比擬也。由是言之，河東君崇禎七年暮春至初秋之時間，其游嘉定，當寄居某一别墅名園無疑。據朝雲詩第伍首第壹句云：「城晚舟迴一水香。」及第柒捌兩句云：「誰能載妓隨波去，長醉佳人錦瑟傍。」則河東君當時必寓嘉定城外某别墅名園。又據朝雲詩第貳首前四句云：「城頭片雨浥朝霞。一徑茅堂四面花。十日西園無忌約，千金南曲莫愁家。」則河東君當時所居之别墅名園與城頭之地極近。今就嘉定縣志所載當日士大夫之别墅名園，其與城頭相近者，僅有張公紹之嘉隱園及張魯生之薖園。若張實甫之張氏園，雖屢見於松園浪淘集中，如涉江壹「同張二丈唐兄飲張氏園」及蓬户肆「秋晚同張二丈唐四兄步屧城南張氏園」等，然縣志止言在「南門外西南」，是否距城頭甚近，未敢臆斷，兹姑不論。若南翔鎮亦多名園别墅，如李長蘅之檀園等，但南翔去城頭三里，似距離稍遠。孟陽賦詩不宜泛指，且此次與河東君游宴酬酢諸名士中，有長蘅之長兄茂初，即元芳。當時檀園李氏少年，如僧筏即杭之，及緇仲即宜之等，俱是風流文采，好事之徒。然皆茂初之侄，儻河東君此時若寄寓檀園者，恐與白頭之老伯父及唐程諸老世丈，互有所不便，觀牧齋序緇仲詩集引孟陽呵責之語，足證緇仲兄弟必未參預河東君嘉定游宴酬唱之會。至牧齋之不阻止緇仲爲狹邪之游，且洋洋有喜色者，當指緇仲其他與河東君無涉之狹邪游宴，否則牧齋必不致洋洋有喜色，而轉爲鬱鬱有憂色矣。一笑！由是言之，河東君此次所居當非南翔之檀園，可以推知。其與城頭甚近，即在鶴槎山傍之園亭僅有張公紹之嘉隱園及張魯生之薖園兩處，嘉隱園何時所闢，嘉定縣志及南翔鎮志未詳載，假定崇禎七年以前公紹已有此園。據嘉定縣志張景韶傳僅載公紹「崇禎［六年］癸酉以公事牽連下獄。久之，放還」，未詳言其何時由北京返嘉定。檢松圓此時著作與河東君游宴唱詶諸人中，並無公紹在内，恐其時公紹尚留京未返。其子撫五固少爲名流所重，考崇禎七年，其年僅十六歲，即使未隨父至京，可暫代其父爲園主人，然方值家難，若留當日之名姝於其寓園居住，而非偶一遊覽者，則爲事理所不可，輿論所不容也。職是之故，依遞減方法，則舍張魯生之薖園外，别無適合此時河東君寄寓之别墅名園。據嘉定縣志所載，薖園在鶴槎山西。鶴槎山在南翔北三里。南翔在縣治南二十四里。城頭在縣南二十里。綜合計之，則鶴槎山即在薖園近旁，距縣治南二十一里，城頭距縣南二十里。兩處實相連接。松圓「城頭」之句所指爲薖園，此無可致疑者也。朝雲詩第貳首第壹聯即用才調集叁韋莊「憶昔」詩：「西園公子名無忌，南國佳人號莫愁。」其易「南國」爲「南曲」者，乃參用李娃傳及北里志之文，（見俞正燮癸巳存稿壹肆「李娃傳」條。）蓋河東君此時所居之薖園，位於嘉定之城南故也。韋端己「西園公子名無忌」之句，本綜合史記柒玖范雎傳及文選貳拾曹子建公讌詩，而以戰國四公子中之信陵君魏無忌，代平原君趙勝與「莫愁」爲對文，詞人用典固可不拘，至松圓詩中之「無忌」，果指何人，雖未能確言，然當是張魯生張子石輩。兩張似不與公子之稱適合，但張公子之稱，自漢書外戚傳趙孝成皇后傳以來，詩人往往用以目張姓。且據松圓過張子石留宿詩以「風流皤腹客」，即以「形模彌勒一布袋」之張耒目子石。（見山谷内集壹肆「病起荆江亭即事」十首之八。任注云：「［張］文潛素肥，晚益甚。傳燈録：明州布袋和尚，形裁腲脮，蹙額皤腹，蓋彌勒化身也。」又莊季裕雞肋編中「昔四明有異僧」條云：張耒文潛學士，人謂其狀貌與僧相肖。陳無己詩止云：「張侯便便腹如鼓。」至魯直遂云：「形模彌勒一布袋，文字江河萬古流。」可互參。）蓋約松圓「出飲空牀動涉旬」之人，（見朝雲詩第壹首第捌句。）即此張姓。然則，魯生子石輩，是否合稱「公子」，又可不必過泥也。讀者儻取松圓所作崇禎七年首夏過魯生家詩與崇禎十二年四月再過魯生薖齋詩相參較，則前詩之「同上小航重笑語」句，與後詩之「小艇漁灣渾昔夢」句有關，自不待言。朝雲詩第肆首第陸句「助情絃管鬭玲瓏」，又可印證後詩之「空梁歌館半成墟」句。朝雲詩第貳首第柒第捌兩句「揀得露芽纖手瀹，懸知愛酒不嫌茶」，及第肆首第伍句「送喜觥舩飛鑿落」等語，復與後詩「他日村酤不須設，秪嘗林菓摘園蔬」兩句互相鈎牽。松圓後一詩作於匆匆五年之後，舊侣重來，同一節候，同一園林，而世事頓殊，人去館空，其惆悵之情，溢於詞表，益可據此推知河東君於崇禎七年暮春至首夏，實寄寓張魯生之薖園無疑也。又薖園即在鶴槎山近旁，此山即韓蘄王所築烽墩遺跡。河東君之游嘉定，寄寓其地，殊不偶然。蓋其平生雅好談兵，以梁紅玉自比。弔古思今，感傷身世，當日之情懷，吾人尤可想像得知也。此次游疁，所與酬酢之勝流中，似唯有唐叔達一叟，尚可共論兵事。孟陽少年時曾一度學「一人敵」之劍未成，（見列朝詩集丁壹叁松圓詩老程嘉燧小傳。）自不能與精通「萬人敵」之兵法如「真安國夫人」之河東君及「假贊皇太尉」之唐處士相頡頏。至其餘「走覓南鄰愛酒伴，經旬出飲獨空牀」及「詩酒尚堪驅使在，未須料理白頭人」之諸老，（見杜工部集拾「江畔獨步尋花七絶句」第壹第貳兩首。）雖多精於詩文音樂字畫，但當唐四翁「酒酣耳熱，捋鬚大言，決勝千里之外」之時，此輩未必敢置一喙。其能相與上下議論者，亦恐舍河東君外，别無他客矣。後來河東君與牧齋共訪梁韓遺跡事，俟於第肆章詳述之，兹暫不論。</p>

  <p class="bodytext">又嘉定縣志編撰者見孫致彌「友人見訪，不識敝居」詩及其自注，遂懷隱仙巷别有薖園之疑問。寅恪於此點，頗具不同之解釋。請略言之，以求通人之教正。鄙意西隱寺前之橋，初以「寶蓮」爲名，與佛教有關，本極自然。松圓忽改舊稱，易以「聽鶯」，當别有深意。其命此新名在何時，今雖難考知。似在崇禎十年以後，與天香橋及隱仙巷同爲孟陽於同一時間，或稍先後所命之名，皆所以紀念河東君者也。河東君於崇禎九年十年間，由吴江盛澤鎮來游嘉定，故縆雲詩第貳首有「聽鶯橋下波仍緑」之句，以紀念其所從來之地。可參下論縆雲詩節。又河東君之以「隱」爲名，至遲在崇禎十一年，詳見第貳章所論。至若「仙」字之義，則寅恪於拙著元白詩箋證稿第肆章所附「讀鶯鶯傳」一文中，已考釋之，讀者可取參閲也。松坪詩之「平橋」指「天香橋」。「諸天」指「法華庵」。其自注謂「橋因薖園叢桂得名」，此「叢桂」即縣志薖園條及康熙三十年楊世清所作「耆英會詩序」所言「植桂數十株」，并南翔鎮志薖園條所云「老桂四十株」者。夫孫元化張崇儒爲同時同邑之人，兩氏之園相距又不過二十餘里。縱令同以「薖」爲稱，亦不應同有如許著稱之老桂。况「薖園」之名，實出詩經衛風考槃篇「考槃之阿，碩人之薖」之典，乃隱處之意。（見孔穎達毛詩正義及朱熹詩經集傳。）孫元化仕至登萊巡撫，豈可取義於考槃之詩以名其園？故松坪詩自注中之「薖園」，實指張魯生之薖園，「天香橋」亦因魯生園中之桂而得名，此無可致疑者。「隱仙巷」亦可因張氏薖園有招隱亭而得名。但玩味松坪「小巷垂楊記隱仙」之句，則疑「楊」乃河東君之本姓，「隱」亦河東君之改名，「記」則今語所謂「紀念」。蓋如寶蓮橋改爲聽鶯橋之例，皆所以紀念河東君所從來之地。當崇禎七年暮春至初秋之時間，河東君雖寄寓城外魯生之薖園，但亦應游賞城内之園亭，若孫氏園之類。朝雲詩第伍首「城晚舟迴一水香」之句，可以爲證。由是言之，松圓詩老或其他好事勝流，自河東君離去嘉定後，惓戀不忘，非僅形諸吟詠，更取其寓疁最久園中亭樹之名，以爲其香車經游園巷之稱，殆有似世俗德政碑去思碑之類，亦即詩經召南甘棠篇思人愛樹之别解耶？一笑！松坪生於崇禎之末，鄉里舊聞，耆老軼載，自必諳悉。橋巷命名之由，當心知其意，特不欲顯言之耳。又佩文韻府貳叁上八庚生韻。增。「萍生」下及同書玖叁下四質茁韻。韻藻增。「雷茁」下，皆引程嘉燧縆雲詩。同書肆下四支韻。增。「畫史癡」下，引程嘉燧「送老生涯畫史癡」句。檢此句在耦耕堂存稿詩中。其題爲「正月同李茂初沈彦深郊遊，次茂初韻」。覈其内容，亦是與河東君有關之作。夫松坪爲主纂佩文韻府之人。松圓縆雲詩及郊游詩之增入，尤足證孫氏於河東君之來遊嘉定，其珍聞逸事，夙所留意，而隱仙巷之名，實與河東君有關也。嘉定縣志修撰者，竟拘執松坪此詩自注，以爲同時同地有兩薖園，何疏舛至是歟？假定寅恪所揣測者不誤，則河東君嘉定之游，影響之大，復可據此推知矣。又寅恪昔嘗讀錢肇鼇所著質直談耳一書（參光緒修嘉定縣志貳陸藝文志雜家類。）頗不解鈍夫於河東君遊嘉定後百五十年，（錢書載其從兄大昕序。序末題「旃蒙大荒落如月」。即乾隆五十年乙巳二月。）何以尚能傳述其軼事如與徐三公子宋轅文等之關係，猥瑣詳悉，一至若此。迨檢方志，始知巷陌舊名，風流佳話，劫灰之後，猶有未盡磨滅者。故鈍夫以邑子之資格，得托諸夢寐，（見竹汀序中所記鈍夫自述之語。）留布天壤間也。</p>

  <p class="bodytext">崇禎七年暮春至首夏之時間，河東君遊嘉定之地，及往來酬酢之人，既已約略考定，兹再迻録朝雲詩前五首全文，并分别論證之。蓋此五首所賦詠者，即河東君在此時間之本事也。</p>

  <p class="bodytext">程孟陽耦耕堂存稿詩中「朝雲詩」八首。其一云：</p>

  <p class="bodytext-fs-only-np">買斷鉛紅爲送春。殷勤料理白頭人。薔薇開遍東山下，芍藥攜將南浦津。香澤暗霏羅袂解，（列朝詩集「霏」作「菲」。）歌梁聲揭翠眉顰。顛狂真被尋花惱，出飲空牀動涉旬。</p>

  <p class="bodytext">寅恪案，松圓賦朝雲詩，與杜少陵「江畔獨步尋花七絶句」（見杜工部集壹貳。）關係至爲密切。讀者取杜集參之自見，不須徵引原詩於此也。松圓所用杜句甚多，頗有生吞活剥之嫌，其所最注意之辭語，爲朝雲詩八首之主旨者，即杜詩原題中「尋花」二字。松圓耦耕堂集自序云：</p>

  <p class="bodytext-fs-only-np">［崇禎七年］甲戌冬余展閔氏妹墓于京口五州山下，過江還，則已逼除，因感老成之無幾相見，遂留此。日夕與唐兄尋花問柳，東鄰西圃，如是者二年，而唐兄亦仙去。（前已引，今重録。）</p>

  <p class="bodytext">孟陽雖云崇禎七年冬展閔氏妹墓後，感老成之無幾相見，因留居嘉定，與叔達諸叟日夕遊宴，固有部分理由。竊疑河東君於崇禎七年暮春至初秋之時間來游嘉定，程唐諸老顛狂傾倒，一至於此，臨别時，必與河東君預定重遊練川之約。後來河東君於崇禎九年丙子正月初，至二月末，再作嘉定之游，即踐其前此之宿諾者也。前論朝雲詩八首，實完成於七年冬間。故松圓此時，懷人感事之愁思，必更加甚，遂決意留疁，希望得與新相知重相見，豈僅爲老成如叔達輩之無幾相見而已哉？耦耕堂存稿詩中「［崇禎七年］四月二日過魯生家作」前一題爲「春暉園燈下看牡丹即事」。檢才調集壹白居易秦中吟「牡丹」一題，白氏文集貳作「買花」，此詩首句「買斷鉛紅」之語，必與春暉堂看牡丹事有思想之連繫。時既春盡，人間花事已了，而天上仙葩忽來，春光猶在，故言「爲送春」也。少陵「江畔獨步尋花」七絶句之二云，「未須料理白頭人」，松圓易「未須」爲「殷勤」，固是反其意，但亦道其實。蓋杜公之尋花，不過偶然漫興，優遊閒適，而程唐李諸老，則奔走酬酢，力盡精疲。此輩白頭人之需殷勤料理，自與杜公迥異也。此詩第壹聯上句，其古典爲李太白「憶東山」二首之一「不向東山久，薔薇幾度花」。（見分類補注李白詩叁叁。）其今典則「薔薇」乃四五月開放之花。（見本草綱目壹捌上草部「營實牆薇」條。）「東山」謂鶴槎山，蓋薖園在鶴槎山西，據薖園之方位言之，此山可稱「東山」。且暗用謝安石東山妓之故事及李翰林詩語。下句之「芍藥」，自用詩經鄭風溱洧篇「贈之以芍藥」之語，「南浦」乃指槎溪，即「上槎中槎下槎三浦」，以其在嘉定城南之故，且兼用王子安滕王閣詩「畫棟朝飛南浦雲」及楚辭九歌河伯「送美人兮南浦」之出典，暗寓「朝雲」及「美人」之辭，以此兩者，皆河東君之字與號也。第貳聯上句用史記壹貳陸滑稽傳淳于髠傳。其文云：</p>

  <p class="bodytext-fs-only-np">日暮酒闌，合尊促坐，男女同席。履舃交錯，杯盤狼藉。堂上燭滅，主人留髠而送客。羅襦襟解，微聞薌澤。當此之時，髠心最歡，能飲一石。</p>

  <p class="bodytext">松圓易「羅襦襟解，微聞薌澤」之「襟」爲「袂」。蓋廣韻侵韻「襟」字下云：「袍襦前袂。」「襟」爲平聲，「袂」爲去聲，松圓易平爲去，所以協音調也。又松圓用太史公書此傳之典，其「男女同席，履舃交錯」等語，固是當時實况之描寫。然「堂上燭滅，主人留髠而送客」，則松圓於此大有野心，獨不畏唐李諸老之見妬耶？夫河東君以妙齡之交際名花，來游嘉定。其特垂青眼於此窮老之山人，必非有所惓戀，自不待言。但使之「顛狂真被尋花惱，出飲空牀動涉旬」者，當亦别有其故。列朝詩集丁壹叁松圓詩老程嘉燧小傳云：</p>

  <p class="bodytext-fs-only-np">諳曉音律，分刌合度。老師歌叟，一曲動人，燈殘月落，必傳其點拍而後已。善畫山水，兼工寫生。酒闌歌罷，興酣落筆，尺蹏便面，筆墨飛動。</p>

  <p class="bodytext">及嘉定縣志貳拾僑寓門程嘉燧傳略云：</p>

  <p class="bodytext-fs-only-np">善畫山水，筆墨飛動。書法清勁拔俗，時復散朗生姿。</p>

  <p class="bodytext">然則河東君於歌曲點拍，必就孟陽，有所承受。至其書法，顧云美河東君傳雖云爲陳臥子所教。然臥子筆跡，寅恪未見，無從證實。河東君「楷法瘦勁」，（見耦耕堂存稿詩下「次牧老韻，再贈河東君。用柳原韻」詩，孟陽自注。）是否更受松圓作書「清勁拔俗，時復散朗生姿」之影響，以無確據，亦未敢臆斷也。</p>

  <p class="bodytext">其二云：</p>

  <p class="bodytext-fs-only-np">城頭片雨浥朝霞。一逕茅堂四面花。十日西園無忌約，千金南曲莫愁家。林藏紅藥香留蝶，門對垂楊暮洗鴉。揀得露芽纖手瀹，懸知愛酒不嫌茶。</p>

  <p class="bodytext">寅恪案，此詩前四句，上已論證，兹不復贅。後四句「垂楊」之「楊」及「愛酒」之「愛」，是否暗指河東君姓名而言，姑不必考辨，唯七八兩句則應是當時當地之本事也。本草綱目叁陸「山茶」條云：「［李］時珍曰，其葉類茗，又可作飲，故得茶名。」又引格古論云：「花有數種，寶珠者，花簇如珠，最勝。」及周憲王救荒本草云：「山茶嫩葉煠熟水淘可食，亦可蒸曬作飲。」可與前引嘉定縣志薖園條云：「寶珠山茶，百餘年物。」互相參證。斯尤足爲河東君此次遊嘉定寄寓薖園之確據，并得藉是窺見當日河東君之閒情逸致矣。至河東君愛酒一端，詳見前論臥子集楊姬館中詩，於此可不具論。</p>

  <p class="bodytext">其三云：</p>

  <p class="bodytext-fs-only-np">林風却立小樓邊。紅燭邀迎暮雨前。潦倒玉山人似月，低迷金縷黛如烟。歡心酒面元相合，笑靨歌顰各自憐。數日共尋花底約，曉霞初旭看新蓮。</p>

  <p class="bodytext">寅恪案，此首乃述河東君檀園遊宴之實况也。「小樓」當指檀園中之「山雨樓」。此樓之命名，當取義於許用晦「山雨欲來風滿樓」之句。（見才調集柒許渾「咸陽城東樓」七律。）松圓「林風」，「暮雨」等語，足爲旁證。第壹聯上句與第貳聯上句相關，言河東君之醉酒。第壹聯下句與第貳聯下句相關，言河東君之唱曲。且暗以杜秋娘目河東君。蓋「花開堪折直須折，莫待無花空折枝」乃「金縷衣」曲辭中之語，與「低迷」，「黛煙」及「歌顰」諸辭相證發也。七八兩句乃指松圓等早起與河東君共看檀園芙蓉沜中新荷之本事。南翔鎮志壹壹園亭門檀園條附李元芳「清晨獨過檀園觀荷」七律云：</p>

  <p class="bodytext-fs-only-np">新荷當晝便含光。要看全開及早涼。帶露愛紅兼愛緑，迎風憐影亦憐香。林深鳥宿聲還寂，水漲魚游隊各忙。</p>

  <p class="bodytext">寅恪案，茂初此詩題中之「清晨」并詩中之「新荷」，「迎風」，及「愛紅」，「愛緑」，「憐影」，「憐香」等辭，皆可與松圓詩語及河東君之名相印證。茂初此律似即爲松圓此詩同時之作。但茂初詩題中「獨過」二字，不知是否指諸老及河東君「數日共尋花底約」外之别一次，抑或實與諸老及河東君共同遊賞，而於僧筏緇仲諸姪輩有所不便，特標出一「獨」字，以免老伯父風流本事之嫌耶？觀孟陽此詩所述，乃諸老與河東君在檀園山雨樓中晚宴，酣飲達旦，如史記陸陸滑稽傳淳于髠傳所謂「長夜之飲」者。次日清晨詩老名姝徹夜不寐，餘興未闌，同賞樓前沜中之新荷，亦極自然之理，不過此爲一次之事。既得新荷宜於侵晨觀賞之經驗，故遂有數日共尋之約歟？夫老人少寐，侵晨即起，乃生理情况所致，本不足異。但妙齡少女如當日年僅十七歲之河東君，轉不似玉谿生所謂「無端嫁得金龜婿，辜負香衾事早朝」者，（見李義山詩集上「爲有」七絶。）則由其生性若是，非勉强早起，追逐諸老作此遊賞也。關於河東君特喜早起一端，可參散見前後論述臥子詩詞中涉及河東君早起諸條，兹不更贅。</p>

  <p class="bodytext">其四云：</p>

  <p class="bodytext-fs-only-np">邀得佳人秉燭同。清冰寒暎玉壺空。春心省識千金夜，皓齒看生四座風。送喜觥舩飛鑿落，（列朝詩集「鑿」作「錯」。）助情絃管鬪玲瓏。（列朝詩集「情」作「清」。）天魔似欲窺禪悦，亂散諸華丈室中。</p>

  <p class="bodytext">寅恪案，此首第壹句及柒捌兩句，足以證明是詩乃松圓自述邀約河東君夜飲於其所居之處，極歌唱酣醉之樂也。蓋河東君當日之遊嘉定，程唐李輩必輪次遞作主人，以宴此神仙之賓客，斯乃白頭地主認爲吴郡陸機對於錢塘蘇小所應盡之責任，如天經地義之不可逃避者。考孟陽此時其家實在嘉定西城。昔日慣例，城門夜必扃閉，時間過晚，非有特許，頗難通行。此首既無如第伍首「城晚舟迴一水香」之句，復無第陸首「嚴城銀鑰莫相催」之語，則此次孟陽邀宴河東君夜飲，必不在其城内之寓所，可以推知。若在城外，恐舍張子石之杞園莫屬。亦即孟陽過張子石留宿詩及朝雲詩第壹首「出飲空牀動涉旬」句等，所指言之事之地也。然此詩中無顯著之痕跡，姑記所疑，以俟更考。此首第壹聯上句可參縆雲詩第肆首「方信春宵一刻争」句。其出處皆爲東坡「春宵一刻值千金」之語。（見東坡續集貳「春夜」七絶。）玩味松圓語意，應指河東君而言。但當時珍惜春宵之心者，恐只是孟陽，而非河東君。松圓竟作此語，何太不自量耶？下句則頗爲實録，前引宋讓木秋塘曲序云：「坐有校書新從吴江故相家，流落人間，凡所敍述，感慨激昂，絶不類閨房語。」據此可知河東君往往於歌筵綺席，議論風生，四座驚歎。故吾人今日猶可想見是夕杞園之宴，程唐李張諸人，對如花之美女，聽説劍之雄詞，心已醉而身欲死矣。</p>

  <p class="bodytext">又列朝詩集丁壹叁松圓詩老程嘉燧小傳云：</p>

  <p class="bodytext-fs-only-np">孟陽讀書不務博涉，精研簡練，採掇菁英。晚尤深老莊荀列楞嚴諸書，鈎纂穿穴，以爲能得其用。其詩以唐人爲宗，熟精李杜二家，深悟剽賊比儗之繆。七言今體，約而之隨州。七言古詩，放而之眉山。此其大略也。</p>

  <p class="bodytext">寅恪案，牧齋於孟陽推崇太過，招致當時及後世之不滿。兹以不欲廣涉，故不具論。但謂松圓晚年尤深於楞嚴及熟精李杜二家，深悟剽賊比儗之繆，則於此不得不置一言。觀朝雲詩及今夕行，其剽賊比儗杜少陵之「江畔獨步尋花七絶句」及「麗人行」，可謂至矣。牧齋何能逃阿私所好之譏乎？獨此詩第柒捌兩句，乃混合楞嚴及維摩詰兩經之辭義，以楞嚴之「天魔」，爲維摩之「天女」，造語構思，殊覺巧切。牧齋謂其晚深楞嚴，鈎纂穿穴，以爲能得其用者，似或可信歟？全祖望鮚埼亭外集叁叁「錢尚書牧齋手跡跋」云：</p>

  <p class="bodytext-fs-only-np">第二幅云：「劫灰之後，歸心佛乘，急欲請書本藏經，以供檢閲。聞霍魯齋作守道，（寅恪案，清史列傳柒捌貳臣傳霍達傳略云：「霍達陝西武功人。順治八年授浙江嘉湖道。十年遷太僕寺少卿。」及商務重印李衛嵇曾筠等修浙江通志壹貳壹分巡嘉湖道欄載：「霍達字魯齋，陝西人。順治八年九年任。」故牧齋作此書之時間，得以約略推知。又王昶明詞綜拾録魯齋意難忘「雨夜」詞一首，可供參證。）此好機緣，春夏間欲往訪之。兄過嘉禾，幸爲商地主，不至栖栖旅人也。内典可更爲一蒐訪。」嗚呼！望塵干索，禪力何在？不覺爲之一笑。</p>

  <p class="bodytext">寅恪案，牧齋之禪力，固不能當河東君之魔力，孟陽之禪力，恐亦較其老友所差無幾。吾人今日讀松圓此詩並謝山此跋，雖所據論者有别，然亦不覺爲之一笑也。至楞嚴經，寅恪十餘歲時，已讀牧齋所作之蒙鈔，後數年，又於紹氏見一舊本蒙鈔，上鈐牧齋印記，亦莫辨其真僞。近數十年來，中外學人考論此經者多矣。大抵認爲僞作。寅恪曩時與鋼和泰君共取古今中外有關此經之著述及乾隆時滿蒙藏文譯本參校推繹。尤注意其咒文，是否復元後，合於梵文之文法及意義。因此得一結論，即此經梵文音譯之咒心，實非華人所能僞造。然其前後諸品，則此土文士摭取開元以前關於阿難摩鄧伽女故事譯文，融會而成。故咒心前後之文，實爲僞造，非有梵文原本。譬如一名畫手卷，畫雖是真，而前後題跋皆爲僞造。由是言之，謂此經全真者，固非。謂其全僞者，亦未諦也。當寅恪與鋼君共讀此經之時，并偶觀尚小雲君演摩登伽女戲劇。今涉筆及此，回思前事，又不覺爲之一嘆也。</p>

  <p class="bodytext">復有可注意者，此詩第陸句，若果如列朝詩集作「助清」，則亦可通。才調集叁韋莊「憶昔」詩云：</p>

  <p class="bodytext-fs-only-np">昔年曾向五陵遊。子夜歌清月滿樓。銀燭樹前長似晝，露桃花裏不知秋。西園公子名無忌，南國佳人號莫愁。今日亂離俱是夢，夕陽唯見水東流。</p>

  <p class="bodytext">然則端己「子夜歌清月滿樓」句，即孟陽「助清絃管鬬玲瓏」句之出典注脚也。今姑不論松圓之詩本何字，但讀者苟取孟陽并端己所作兩詩連貫誦之，則别有驚心動魄之感焉。蓋河東君此次嘉定之遊，在崇禎七年甲戌暮春至初秋之時間，昇平歌舞，猶是開元全盛之日，越十年而爲弘光元年乙酉，其所宴遊往來之地，酬酢接對之人，多已荒蕪焚毁，亡死流離，往事回思，真如隔世矣。兹不廣徵舊籍，止略引痛史第壹壹種朱九初嘉定縣乙酉紀事之文於下，以見一斑。</p>

  <p class="bodytext">朱子素「嘉定縣乙酉紀事」略云：</p>

  <p class="bodytext-fs-first-np">［弘光元年乙酉閏六月二十一日］南翔鎮獲［須］明徵妻子，斬割屠裂，一如明徵，而南翔復有李氏之禍。李氏自世廟以來，蟬聯不絶。其裔孫貢士李陟年少有雋才，知名當世。就鎮中糾合義旅，號匡定軍，未就，里兒忌之，聲言李氏潛通清兵，因羣擁至門。陟與其族杭之等自恃無他腸，對衆嫚駡自若。市人素畏李氏，恐事定後，陟等必正其罪，佯言搜得奸細。李氏無少長皆殺之，投屍義塚，縱犬食其肉，慘酷備至。</p>

  <p class="bodytext-fs-np">［七月初四日］城之初破，［李］成棟尚在城外小武當廟中。辰刻乃開門入，下令屠城。約聞一礮，即封刀。時日晷正長，日入後，始發礮，兵丁遂得肆其殺掠。家至户到，雖小街僻巷，無不窮搜。刀聲砉砉然，達於遠邇。乞命之聲嘈雜如市，所殺不可數計。其懸梁者，投井者，斷肢者，血面者，被斫未死，手足猶動者，狼藉路旁，彌望皆是。投河死者，亦不下數千百人。三日後，自西關至葛隆鎮，浮胔滿河，舟行無下篙處。白膏浮於水面，岔起數分。婦女寢陋者，一見輒殺。大家閨秀及民間婦有美色者，擄入民居，白晝當衆奸淫，恬不知愧。疁俗雅重婦節，其慘死者無數。然亂軍中，姓氏不傳矣。</p>

  <p class="bodytext-fs-np">初六日成棟還兵太倉。成棟拘集民船，裝載金帛子女及牛馬豕等物三百餘艘而去。</p>

  <p class="bodytext-fs-np">二十七日太倉賊浦嶂以土兵入縣，再屠其城，城内外死者無算。嶂日夜與兵丁共分財物，并括取民間美色及机榻屏障等物，滿載歸婁東，於是疁中貧富悉盡。</p>

  <p class="bodytext-fs-last-np">是役也，城内外死者約凡二萬餘人。其時孝子慈孫，貞夫烈婦，才子佳人，横罹鋒鏑，尚不可勝紀。謂非設縣以來，絶無僅有之異變哉！</p>

  <p class="bodytext">嗚呼！後金入關渡江，其殺戮最慘之地，揚州而外，似應推嘉定。鮑明遠蕪城賦（見文選壹壹。）在文選中，列於遊覽一類。河東君之於嘉定，亦可謂之遊覽也。其平生與幾社勝流交好，精通選學。弘光乙酉嘉定屠城之役，翠羽明璫與飛絮落花而同盡。河東君起青瑣之中，（見戊寅草所載臥子序。）躋翟茀之列，（見牧齋投筆集上後秋興之三「小舟夜渡惜别而作」第伍首第柒捌兩句。）聞此慘禍，眷念宗邦，俯仰身世，重温參軍之賦，焉得不心折骨驚乎？但或可稍慰者，即當日寓疁相與遊宴之諸老，則唐叔達卒於崇禎九年丙子（見嘉定縣志壹玖文學門唐時升傳。）李茂初卒於崇禎十年丁丑三月。（見耦耕堂存稿文上「祭李茂初」文。）程孟陽卒於崇禎十六年癸未十二月。（見列朝詩集丁壹叁松圓詩老程嘉燧小傳。）皆已前死。故得免於身受目睹或聞知此東南之大劫。亦可謂不幸中之大幸矣。</p>

  <p class="bodytext">其五云：</p>

  <p class="bodytext-fs-only-np">城晚舟迴一水香。被花惱徹只顛狂。蘭膏初上脩蛾睩。（列朝詩集「睩」作「緑」非。）粉汗微消半額黄。主客琅玕情爛熳，神仙冰雪戲迷藏。誰能載妓隨波去，長醉佳人錦瑟傍。</p>

  <p class="bodytext">寅恪案，此首當是述諸老邀約河東君遊宴嘉定城内之名園，以城門須扃閉於不甚晚之時間，不能盡興作長夜之飲，不得已乘舟共返南門外之寓所，因有柒捌兩句之感嘆也。此次作主人者爲誰，頗難考知，但所游宴城内之名園，疑即前論隱仙巷之孫元化園。關於嘉定無兩薖園一端，已詳考辨，兹不更論。此詩第叁句「蘭膏初上脩蛾睩」者，楚辭招魂：「蘭膏明燭，華容備些。」王逸注云：</p>

  <p class="bodytext-fs-only-np">言日暮游晏，然香蘭之膏，張施明燭，以觀其鐙錠，雕鏤百獸，華奇好備也</p>

  <p class="bodytext">及「蛾眉曼睩，目騰光些。」王逸注云：</p>

  <p class="bodytext-fs-only-np">言美女之貌。蛾眉玉貌，好目曼澤，時睩睩然視，精光騰馳，惑人心也。</p>

  <p class="bodytext">蓋孫氏園在城内，上燈之際，城門不久將閉，故主客不能盡興，廢然而返城外也。松圓用宋玉之辭，王逸之解，甚適切當日之情景。噫！緬想嘉定諸老此時皆已「魂魄放佚，厥命將落」。惜無弟子爲作「招魂」，「復其精神，延其年壽」。殊可謂天壤間一大恨事矣。此詩第伍句「主客琅玕情爛熳」之語，乃合用杜工部集玖「與鄠縣源大少府宴渼陂得寒字」詩末二句「主人情爛熳，持答翠琅玕」而成。或謂孟陽此句用李太白「寄遠」十一首之十一「朝共琅玕之綺食」句，（見全唐詩第叁函李白貳肆。）謂當日主客宴集之盛况也。又或謂孟陽用張衡詩「美人贈我金琅玕，何以報之雙玉盤」之典。（見文選貳玖張平子四愁詩之二。）蓋「美人」爲河東君之號，當時之「今美人」必有酬酢諸老之篇什，而孟陽乃以解珮之意目之，堪稱大膽。平子詩中有「玉盤」之語，松圓或借用以述邀宴之意，亦即其所作今夕行「南隣玉盤過（送）八珍」之「玉盤」。（見下論「今夕行」。）且杜工部集壹貳「嚴公仲夏枉駕草堂兼攜酒饌」詩，有「竹裏行厨洗玉盤」之句，尤與此時情事符合也。若此解釋非是者，則或用杜少陵詩「留客夏簟清琅玕」之典。（見杜工部集玖「鄭駙馬宴洞中」詩。）「琅玕」二字，乃指竹簟而言。蓋時當夏季，孫氏園内，樓館之中，當備此物。果爾，則納涼之意，既可與此詩第肆句「粉汗」之辭相關應，而第陸句「神仙冰雪戲迷藏」，亦謂當日河東君於孫氏園竹林中作此遊戲也。由是推之，則此詩第貳聯上下兩句，俱指天然之竹及竹之製成品，意義更較通貫。此等解釋雖迂遠，但亦可備參考，故并録之。至此園主人孫元化，於明清之際，與火器礮彈有關，前引嘉定縣志軼事門趙俞之説，已痛哭言之矣。嘉定以區區海隅下邑，舉兵抗清，卒受屠戮之禍。其攻守兩方之得失，又繫於礮銃彈藥之多寡强弱。然此端豈河東君與諸老當日遊宴此園酬酢嬉娱之際，所能夢想預料者耶？兹略引載記之文於下，聊見趙氏所言，易世之後，猶有未竟之餘慟在也。</p>

  <p class="bodytext">檢侯峒曾年譜下弘光元年乙酉條略云：</p>

  <p class="bodytext-fs-only-np">七月一日［李］成棟遂棄吴淞，悉衆西向。黎明，鼓譟薄城，以巨砲擊城之東北，聲振樓櫓，城中驚恐。頃之，率步騎度北門之倉橋，將列營，府君已伏大將軍砲於城門下，（寅恪案，此類之礮即清人所謂「紅衣大將軍」者。蓋明末火礮倣自西洋，「紅毛夷」乃當時指西洋之稱。清人諱「夷」爲「衣」，又略去「毛」字，致成「紅衣」之名。可參清朝文獻通考壹玖肆兵考「火器」門。）視其半渡，猝發之，橋崩，步騎墜溺，死者無算。成棟一弟最勇黠，亦殲於其中，遂驚且哭，涉水引遁。頃之，復集城北，將進攻，城上發砲擊之，不得進。初三日平明，成棟遂合太倉之騎，挾火器攻具以至。天方陰雨，悉力進兵，環攻東北，砲數十發，地爲之震。府君督鄉兵，捍禦不少顧，城堞無恙。敵營中火器告竭，乃鼓譟挾雲梯薄城。自三日平明至四日五鼓，盡一晝夜，攻無頃刻之休，［城遂陷］。</p>

  <p class="bodytext">「嘉定縣乙酉紀事」略云：</p>

  <p class="bodytext-fs-first-np">［弘光元年乙酉］六月廿七日偕［吴］志葵來者，爲前都督蔣若來。視庫存銅銃數十，使人舁之行。</p>

  <p class="bodytext-fs-np">閏六月十四日時我軍與北兵，矢礮相當，互有殺傷。</p>

  <p class="bodytext-fs-np">十八日廩生唐培猶率兵巷戰。李［成棟］兵銃箭並發，鄉兵大奔，培被獲。</p>

  <p class="bodytext-fs-np">二十三日鄉兵合圍，殺獲五騎，餘騎將過倉橋，城上急發大礮，連橋擊斷，殺三人一馬。其一黄纛紅繖佩刀，被槍死路傍，蓋成棟弟也。</p>

  <p class="bodytext-fs-np">二十五日［侯］峒曾以書幣迎蔡［喬］軍。其兵皆癃弱，惟喬頗勇健，差似可用。其所攜火藥糧儲在舟中，求姑置城中，身自率兵於城外。議者皆曰宜許之。彼戰而勝，軍資在城，其心益固。不勝，留以爲質，勢不敢棄我去。當事者猶豫不聽，遣人餽問，令泊舟南關外。</p>

  <p class="bodytext-fs-np">二十六日喬血戰良久，力盡幾陷。頃之，北兵十餘騎薄城，城上連發大礮，傷二人，遂引去。</p>

  <p class="bodytext-fs-np">七月初三日成棟會同太倉兵擁大衆至，盡鋭攻城，礮聲轟轟不絶，守城百姓股慄色變。先是，錢令［默］去時，開庫盡給羣胥，軍器火藥惟人所取。四門城樓扃鐍甚堅，尚有存者。鄉兵至，乃悉發用。至是徒手應敵而已。嘉定本土城，嘉隆間，倭奴屢攻，不能克。自邑令楊旦築磚城，最稱完固。北兵發大礮衝之，頽落不過數升。然下瞰城下，兵益衆，攻益力，舉礮益繁，終夜震撼，地裂天崩。礮硝鉛屑，落城中屋上，簌簌如雨。</p>

  <p class="bodytext-fs-last-np">初四日城陷。成棟進兵，屠其城。</p>

  <p class="bodytext">上論朝雲詩可分兩組，前五首爲一組，後三首及「今夕行」爲一組。後一組之特點，實爲款待河東君之主人，在其城内寓所，且與唐叔達直接或間接有關。今考釋前一組已竟，請續論後一組於下。</p>

  <p class="bodytext">其六云：</p>

  <p class="bodytext-fs-only-np">青林隱隱數蓮開。風渚飜飜一燕回。選伎欲陪芳宴醉，攜錢還過野橋來。花間人迫朝霞見，天際雲行暮雨迴。纖月池涼可憐夜，嚴城銀鑰莫相催。</p>

  <p class="bodytext">寅恪案，朝雲詩第壹首第捌句云：「出飲空床動涉旬。」可知孟陽至少一度必在城外友人家寄寓旬日。然當無自暮春至初秋，長期留滯城外，達數月之理。至唐叔達是否亦曾暫寓城外，今難考知。即使一度出居城外，但依此首所述，則固在其城内寓園，想此時程唐二老，俱已端居敝廬，恭候佳客矣。所以知者，此首第陸句「天際雲行暮雨迴」及第捌句「嚴城銀鑰莫相催」，明是河東君寓居城外，在城内游宴，不能停留過晚之證。至其在何人家游宴，則依此首第壹聯上下兩句所言，必非孟陽本人寓所，自不待言。若非孟陽之家，則舍叔達之寓園莫屬。第壹聯下句固出杜少陵「攜錢過野橋」之典，（見杜工部集壹壹「王十五司馬弟出郭相訪兼遺營茅屋貲」。）但由孟陽家至款待河東君之主人所寓之地，必有一橋可過。此首第柒句「纖月池涼可憐夜」，則此主人之寓園，又有納涼之池畔。據孟陽自謂在此數年間與叔達「東隣西圃，尋花問柳」之語推之，則此首所述款宴河東君之處，叔達寓園頗合條件。觀耦耕堂存稿詩中「贈西鄰唐隱君」詩云「西家清池貫長薄，中壘岑隅望青郭」，及「溪鳥銜魚佐盃勺」，并嘉定縣志叁拾「處士唐時升宅」條，附張鵬翀「過叔達先生故居」詩云「惟有唐君居，猶在北郭旁」，及「回橋俯清溪」等語，則叔達爲孟陽之「西鄰」，即「西家」。「清池」即「纖月池涼」之「池」。「長薄」即「青林」。「青郭」用李太白「送友人」詩「青山横北郭」句，（見全唐詩第叁函李白壹柒。）亦即張氏詩所謂「北郭」。孟陽以「青」代「北」者，蓋因聲調不協之故。古體詩亦應協聲調，孟陽精於音律，於此可見。「中壘岑隅」當指唐氏園中之紫萱崗而言。程詩既言「溪鳥」，張詩又言「清溪」，有溪必有橋。或謂此橋即孟陽「今夕行」序中「舍南石橋上」之橋，亦有可能。松圓此首「過野橋」之句，用古典兼用今典也。此首第柒句所言，乃七月初間夜景。朝雲詩第柒首乃述七夕宴游事，故疑此首乃述叔達於崇禎七年七月七夕以前，夜宴河東君於其寓園，而孟陽赴約往陪。所以有第叁句「選伎欲陪芳宴醉」之語。果爾，則此首列於第柒首前，自有時間先後之理由在也。</p>

  <p class="bodytext">其七云：</p>

  <p class="bodytext-fs-only-np">針樓巧席夜紛紛。天上人間總不分。絶代傾城難獨立，中年行樂易離羣。會逢銀漢雙星度，真見陽臺一段雲。堪是林泉攜手妓，莫輕看作醉紅裙。</p>

  <p class="bodytext">寅恪案，此首所述者，即今夕行序所謂「甲戌七月唐四兄爲楊朝賦七夕行」之事。蓋是年七夕河東君實在叔達家渡此佳節。此首第貳句「天上人間總不分」，「人間」當指唐氏寓園，唯不知諸老中，誰有牛郎之資格。若以年齡論，松圓比唐李爲最少，其所以偏懷野心者，殆由此耶？一笑！餘可參下論「今夕行」節。第叁句出李太白「白紵辭」三首之三「傾城獨立世所稀」。（見全唐詩第叁函李白叁。）此句與陳臥子爲河東君所賦「早梅」詩，「念爾凌寒難獨立，莫辭冰雪更追攀」之句，辭意相同，孟陽詩作於崇禎七年秋，臥子詩亦作於是年冬。當時河東君年僅十七，程陳兩人具此感想，本無足怪。然臥子於崇禎十二年春爲河東君而賦之「上巳行」云：「垂柳無人臨古渡，娟娟獨立寒塘路。」則已改變其五年前之觀念。夫女子之能獨立如河東君，實當日所罕見。臥子與河東君交誼摯篤，而得知此特性，何太晚乎？此首第肆句「中年行樂易離羣」出李太白「憶東山」二首之二：「我今攜謝妓，長嘯絶人羣。」（見全唐詩第叁函李白貳貳。）更用晉書捌拾王羲之傳所云：</p>

  <p class="bodytext-fs-only-np">謝安嘗謂羲之曰，中年以來，傷於哀樂。與親友别，輒作數日惡。羲之曰，年在桑榆，自然至此。須正賴絲竹陶寫，恒恐兒輩覺，損其懽樂之趣。</p>

  <p class="bodytext">及李義山詩集上「杜工部蜀中離席」七律云：</p>

  <p class="bodytext-fs-only-np">人生何處不離羣。世路干戈惜暫分。雪嶺未歸天外使，松州猶駐殿前軍。座中醉客延醒客，江上晴雲雜雨雲。美酒成都堪送老，當壚仍是卓文君。</p>

  <p class="bodytext">之出典。松圓句「中年」乃「中年以來」之省略，即王右軍所謂「年在桑榆」之義。否則，唐李程諸老中，是時叔達年八十四，茂初年七十一，孟陽年七十，皆不得以杜少陵「飲中八仙歌」中「宗之瀟灑美少年」相况，明矣。（見杜工部集壹。）儻嚴格解釋安石「傷於哀樂」之語，則「哀樂」二字乃複辭偏用，僅是「哀」之意，非與「樂」爲對文。「傷於哀樂」者，困於哀感之謂，絶不與喜樂之「樂」相關涉也。此複辭偏用之義，松圓同時之通儒顧炎武自能知之，未可以是苛責藝術家之程嘉燧也。</p>

  <p class="bodytext">又松圓此詩與玉谿生擬杜七律關係密切，他不必論，即就兩詩同用一韻，可以推知。玉谿生詩題意旨本爲送别，想當日河東君亦擬於七夕不久以後，歸返松江。在此旬日之宴飲，皆可以「離席」目之。由是推論，義山詩中「晴雲」「雨雲」俱藏河東君之名，「卓文君」之放誕風流亦與河東君類似，暗借此詩辭意，以影射河東君，頗爲適合。至「醉客」則當是練川諸老，而「醒客」恐非河東君莫屬。蓋諸老此夕俱已心醉酒醉，獨河東君一人，則是「神仙賓客」之人間織女，大有三閭大夫「衆人皆醉我獨醒」之感也。此首第陸句用李太白「寄遠」十一首之十一「美人美人兮，歸去來。莫作朝雲暮雨飛陽臺」，及「出妓金陵子呈盧六」四首之一「何似陽臺雲雨人」句。第柒句復用太白「示金陵子」詩「謝公正要東山妓，攜手林泉處處行」之語。（俱見全唐詩第叁函李白貳肆。并可參上論第肆句所引李太白「憶東山」詩。）孟陽以金陵子比河東君，固頗適切。但終不免生吞活剥之誚。至東山之謝安石，孟陽自無此資格。若指周念西，則亦頗適當。在松圓賦此詩之際，原不料及别有一東山謝安石之錢探花與河東君結緣。然則，孟陽此句非河東君前日之舊史，乃後來之預讖耳。一笑！第捌句則出韓退之「醉贈張秘書」五古（見全唐詩第伍函韓愈貳。）其詩中一節云：</p>

  <p class="bodytext-fs-only-np">長安衆富兒，盤饌羅羶葷。不解文字飲，惟能醉紅裙。雖得一餉樂，有如聚飛蚊。</p>

  <p class="bodytext">夫當日練川諸老之「解文字飲」，吾人自無異議。但唐程乃嘉定貧子，其款待河東君之宴席，當如松圓自述之「蔬筍盤筵」，（見上引「過張子石留宿」詩。）而非長安富兒之「盤饌羶葷」。吾人於此亦無異議。雖松圓借取韓句，聊以自慰自豪，然寒酸之氣，流露紙背，用此自卑情緒，賦「伎席」，「豔詩」，今日讀之，不覺失笑也。</p>

  <p class="bodytext">其八云：</p>

  <p class="bodytext-fs-only-np">幾株門柳一蟬吟。款夕幽花趁夕陰。令我齋中山岫響，知卿塵外蕙蘭心。瑶林迴處宜邀月，秋水湛時最賞音。絜榼便追逃暑會，天河拌落醉横參。</p>

  <p class="bodytext">寅恪案，孟陽「今夕行」序云：</p>

  <p class="bodytext-fs-only-np">甲戌七月唐四兄爲楊朝賦七夕行。十二夜復過余成老亭。酒酣乘月納涼舍南石橋上，絲竹激越，賞心忘疲，因和韻作此。</p>

  <p class="bodytext">據此頗疑朝雲詩最後一首，即述崇禎七年七月十二夜河東君如萼緑華之降羊權家，而降松圓西城寓所之事。此首與「今夕行」雖同述一事，但「今夕行」乃和叔達「七夕行」韻之作，此首則孟陽自誇其稀有之遭遇，特賦七律紀之，并以完成此朝雲一段因緣也。此首第貳聯上句用傅休奕「又答程曉」詩「洪崖歌山岫」之語。（見漢魏百三名家集傅鶉觚集。）應是河東君當時在成老亭歌唱，故松圓賦此。下句疑借用玉谿生「荆門西下」詩，「蕙蘭蹊徑失佳期」之意。（見李義山詩集上。）但松圓於此，竟用「卿」字。考世説新語惑溺類云：</p>

  <p class="bodytext-fs-only-np">王安豐婦常卿安豐。安豐曰，婦人卿婿，於禮爲不敬。後勿復爾。婦曰，親卿愛卿，是以卿卿。我不卿卿，誰當卿卿？遂恒聽之。</p>

  <p class="bodytext">夫明末清初之時，能「卿」河東君者，周文岸姑置不論。錢受之則自崇禎十四年六月七日以後，始正式取得此資格。觀有學集貳秋槐詩支集附録河東君和牧齋「人日示内」詩二首之二，其末句云：「不唱卿家緩緩吟。」據此可以證知河東君實以安豐縣侯夫人自命。孟陽乃一窮酸之山人，豈有封侯夫婿之骨相耶？至若其他諸人，如宋轅文陳臥子李存我等，雖皆與河東君爲密友，然猶未備此條件。孟陽於此，可謂膽大於姜伯約矣。宜乎牧齋選詩，痛加删削也。第貳聯上句之「瑶林」，似謂朝雲詩第陸首「青林隱隱數蓮開」之「青林」。或即指孟陽「贈西鄰唐隱君」詩，第壹句「西家清池貫長薄」之「長薄」，亦未可知。下句疑指橋下及船邊照影之秋波也。此首第柒句之「絜榼」恐與今夕行「南隣玉盤過（送）八珍」句有關。此夕想程唐諸老各自分備殽酒，以宴萼緑華。至第捌句結語用龍城録趙師雄羅浮夢事。「月落參横」之時，嘉定城門必不能開啓通行。豈河東君在此數夕之間，不居寓城外，而留宿於叔達寓園耶？孟陽今夕行序謂「十二夜復過余成老亭」，恐此夕河東君之過成老亭，未必一人獨來，叔達當亦伴行。若此揣測不謬，則成老亭之命名，本用杜詩「與子成二老，來往亦風流」之典，（見杜工部集叁「寄贊上人」五古。）程唐「二老」是夕真可謂風流之至，不負此亭之名矣。</p>

  <p class="bodytext">論朝雲詩八首既竟，頗覺松圓生呑活剥杜詩原句太多。今寅恪百尺竿頭更進一步，戲集唐人成句爲七絶一首，以博讀者一笑。</p>

  <p class="bodytext">詩云：</p>

  <p class="bodytext-fs-only-np">霸才無主始憐君。（温飛卿「過陳琳墓」。寅恪案，「君」指河東君。從顧云美河東君傳之先例也。）世路干戈惜暫分。（李義山「杜工部蜀中離席」。寅恪案，陳臥子於崇禎七年，即程松圓賦朝雲詩之年，其爲河東君作「早梅」詩云：「干戈繞地多愁眼。」）兩目眵昏頭雪白，（韓退之「短燈檠歌」。）枉抛心力畫朝雲。（元微之「白衣裳」二首之二。）</p>

  <p class="bodytext">耦耕堂存稿詩「今夕行」并序云：</p>

  <p class="bodytext-kt-first-np">甲戌七月唐四兄爲楊朝賦七夕行。十二夜復過余成老亭。酒酣，乘月納涼舍南石橋上，絲竹激越，賞心忘疲，因和韻作此。（此序上文已引。兹爲解釋便利，故重迻録。）</p>

  <p class="bodytext-fs-last-np">七夕之夕明河新。飛來烏鵲填河津。今夕何夕織女降，南隣玉盤過（送）八珍。綵雲翩躚入庭户，明月自與幽人親。李謩賀老并同舍，彈絲吹竹無昏辰（晨）。一聲裂石衆譁寂，四筵不勞録事瞋。白頭當場自理曲，向月吹簫教玉人。玉人羽衣光翯翯，似有霓裳來碧落。香霧寒生半臂綃，暗塵襟解羅襦縛。玉指參差送夜光，雲鬟娿媠聞宵柝。只云三萬六千是（日），莫惜顛狂且行樂。</p>

  <p class="bodytext">寅恪案，孟陽此詩與朝雲詩第捌首同述一事，前已論及。此詩乃和叔達七夕行韻之作，不過唐氏所賦爲崇禎七年河東君在其寓園遊宴之經過。孟陽此詩，則雖和唐韻，而所言乃七夕後五日，即十二日之夜，河東君過其家之事。唐程兩詩，雖同體同韻，其内容應有互異之點。今既不得見唐氏七夕行，取以相發明，姑止就程氏今夕行略加論釋，自必不能滿意，須更詳考。至叔達七夕行乃用少陵「麗人行」之韻。（見杜工部集壹。）所以如是者，疑别有寓意，因河東君夙稱「美人」。「麗人」即「美人」。子美此詩題所謂「麗人」，指楊氏諸姨而言。「楊」復河東君之姓也。孟陽今夕行之命名，本出少陵原題。其第叁句「今夕何夕」，亦與杜詩第壹句相同。（見杜工部集壹「今夕行」。）但此皆表面之解釋，非真知孟陽用意所在者。頗疑松圓實用詩經唐風綢繆篇「今夕何夕，見此粲者」之典。據朱子集傳「粲，美也。此爲夫語婦之辭也。」若所推測者不誤，則孟陽命題之原意，亦與朝雲詩第捌首第捌句之「卿」河東君者，用心正復相似。上引牧齋論松圓之詩，以爲「七言古詩，放而之眉山」。（寅恪案，上海前合衆圖書館藏耦耕堂存稿詩中，此詩題下有評語云：「敍題大似東坡，詩亦相近。」並可參證。）今觀松圓今夕行，頗有摹擬東坡松風亭梅花詩之跡象。（見東坡後集肆。）錢氏之言，殊爲可信。蘇詩第壹首「海南仙雲嬌墮砌，月下縞衣來扣門」之語，亦與崇禎七年七月十二夜孟陽寓所之情景暗合。借「仙雲」之辭，以目河東君，頗爲適切。蓋是夕河東君以萼緑華及「神仙賓客」之身分，降松圓家，而「雲」復爲河東君之名也。又蘇詩第貳首「耿耿獨與參横昏」之句，復與同述此夕經過之朝雲詩第捌首結句「天河拌落醉横參」句有關。朝雲詩此句，雖出少陵詩「天横醉後參」及「自待白河沉」之典，（見杜工部集壹貳「送嚴侍郎到綿州」。仇兆鰲杜詩詳注壹壹，釋此詩之「白河」爲「天河」，是。寅恪以爲程詩之「落」，即出杜詩之「沉」也。）然松圓遣辭，固出於杜，而用意則實取於蘇也。孟陽此詩「南隣玉盤過八珍」之「過」，雖可借用杜工部集壹「夏日李公見訪」詩「牆頭過濁醪」之「過」。但仍疑爲「送」字之誤。所以作此推測者，因叔達七夕行本用少陵「麗人行」之韻，今唐氏原詩未見，不知其與麗人行内容關係如何。但麗人行有「御廚絡驛送八珍」之語，松圓改爲此句。其「送」字之意，與朝雲詩第捌首第柒句「挈榼」二字相涉，且「玉盤」之辭，亦出杜工部集壹貳「嚴公仲夏枉駕草堂，兼攜酒饌」詩「竹裏行廚洗玉盤」之典，甚合叔達此夕「挈榼」之事。然則諸老各具酒饌，凑成夜宴，寒乞情况，可以想見。此夕處士山人之筵席，固遠不如後來富商汪然明，貪宦謝象三之豪侈招待，即候補閣老錢受之之半野堂寒夕文讌，其酒饌之豐盛，亦當超過唐程諸老之逃暑會無疑也。詩中「李謩賀老並同舍，彈絲吹竹無昏晨」及「白頭當場自理曲，向月吹簫教玉人」等句，足徵牧齋謂孟陽精於音律，其言實非虚譽，而河東君從之有所承受，抑又可知。顧云美河東君傳云：「定情之夕，在辛巳六月七日。君年二十四矣。宗伯賦前七夕詩，要諸詞人和之。」噫！此爲唐叔達賦七夕行後七年之事也。牧齋當崇禎甲戌之秋，尚未「見此邂逅」（見詩經唐風綢繆篇第貳章并朱注。）然終能急追躍進，先期一月完成心願，誠足誇叔達於地下，傲孟陽於生前矣。</p>

  <p class="bodytext">耦耕堂存稿詩中，今夕行之後第叁第肆及第捌第玖第拾共五題，皆與河東君有關。兹分别論述之於下。</p>

  <p class="bodytext">「秋雨端居有懷」云：</p>

  <p class="bodytext-fs-only-np">百日全家藥裹間。不論風雨不開關。籬邊秋水愁中路，郭外春湖夢裏山。時倚缾花滋起色，漫懸梁月見衰顔。南村賸客如相憶，好就茅齋一宿還。</p>

  <p class="bodytext">「病餘戲咏草花」云：</p>

  <p class="bodytext-fs-only-np">鶯粟雞冠畫不成。神農漢使未知名。千年血漬丹砂在，一寸心灰縞雪生。望裏蜉蝣弦晦數，睡餘蝴蝶夢魂清。天花散處宜蠲疾，不比文園露一莖。</p>

  <p class="bodytext">寅恪案，河東君於崇禎七年初秋離嘉定返松江後，練川諸老當有孟子滕文公篇所謂「孔子三月無君，則皇皇如也」之情狀。（此「君」借作「河東君」之「君」。）故孟陽詩中應可發現痕跡。此二題初視之，似無關係。細繹之，實爲懷念河東君之作。前一題言全家秋雨時患病，諒是河魚腹疾之類，姑不置論。獨七八兩句乃追念河東君於七年暮春至初秋間寄寓城南之盛會。「南村賸客」疑指李茂初而言，蓋松圓欲茂初至其家，與之商量招約河東君重來嘉定一事。故河東君於崇禎九年乙亥歲暮再遊練川。觀孟陽和茂初「停雲」詩「相望經時滯迺翁」之句可證。詩題中之「有懷」乃懷茂初，兼懷河東君也。後一題懷念河東君之意，較前一題更爲明顯。第肆句乃合用李義山詩「一寸相思一寸灰」（見李義山詩集上「無題」四首之二。）及蘇東坡詩「月下縞衣來叩門」（見前引。）之意。七八兩句謂河東君既如天女之來散花於示疾之維摩詰丈室矣。今不應似司馬相如之爲卓文君而病消渴也。</p>

  <p class="bodytext">「停雲次茂初韻」云：</p>

  <p class="bodytext-fs-only-np">停雲靄靄雨濛濛。相望經時滯迺翁。莫往豈能忘夙好，聊淹俄復得深衷。不愁急管哀絲迸，且喜殘年皓首同。况值新知多道氣，只言此地古人風。</p>

  <p class="bodytext">寅恪案，李茂初原作今未得見，其以「停雲」爲題，固出陶淵明「停雲」詩序「停雲思親友也」之意。但李氏心中「雲」乃「阿雲」之「雲」。「停」則停留之意。夫河東君之於嘉定諸老，只可謂之「友」，而未能爲其「親」。且陶詩義正辭嚴，不宜借作綺懷之題。豈松圓後來亦覺此題未妥，遂以「縆雲」代之，而作七律八首耶？至若有學集玖紅豆初集「戊戌新秋日吴巽之持孟陽畫扇索題，爲賦十絶句」其第拾首（錢曾王注本爲第貳首。）云：「依約情人懷袖裏，每移秋扇感停雲。」則「停雲」一辭，兼指孟陽及河東君而言，殊與「思親友」之義切合。此亦松圓茂初輩賦「停雲」詩時，所不及料者也。餘詳後論縆雲詩扇條。李程二老賦停雲詩，疑在崇禎九年初春。蓋此題後一題爲「和爾宗春讌即事」詩。據列朝詩集孟陽詩選本，縆雲詩前，即春讌詩。但題上多「丙子立春」四字。依鄭鶴聲近世中西史日對照表，崇禎九年丙子無立春。但七年甲戌正月六日立春，十二月十七日又立春。八年乙亥十二月廿八日立春。寅恪以爲當日曆官定曆，必無一年之内，缺去或重複立春節氣之理。故知鄭表中七年歲末之立春，應移於八年歲初，而八年歲末之立春，應移於九年歲初。如此移置，方與當時事理及孟陽詩題符合。又據耦耕堂存稿文中「祭李茂初」文略云：</p>

  <p class="bodytext-fs-only-np">崇禎歲丁丑春正月李茂初先生寢疾里中，會余留滯郡城。（寅恪案，「郡城」指蘇州言。明代嘉定爲蘇州府屬縣。孟陽此次至蘇州，疑是送牧齋被逮北行。俟考。）二月晦日拏舟候兄於室。先生顧余微笑。明晨復小語而别。又四日爲三月癸卯，先生終於正寢。春秋七十有四。越二七日丁巳表弟程某哭奠于几筵而告之曰，去歲之春，同遊湖壖。尋花放狂，把燭迴舩。歡笑累夕，和詩幾篇。</p>

  <p class="bodytext">寅恪案，孟陽祭茂初文作於崇禎十年丁丑。文中「去歲之春」指崇禎九年丙子之春。「尋花放狂」之「花」，指河東君言，即孟陽「正月同李茂初沈彦深郊遊，次茂初韻」詩中，（此題「正月」二字，從孫氏鈔本增補。全詩見下引。）所謂「尋花舍此復何之」之意也。考河東君以崇禎八年秋深别臥子於松江，重返盛澤鎮徐雲翾家。值此惆悵無聊之際，當思再作嘉定之遊。何况練川諸老知其已脱幾社名士之羈絆，逸興野心，遂大發動，更復殷勤促其重來，以踐崇禎七年初秋相别時之宿諾耶？孟陽詩中「况值新知多道氣」句之「新知」自指河東君言。「新知」一辭，本出楚辭九歌少司命「樂莫樂兮新相知」之句，然松圓之意，注重在「樂」，而不在「新」。觀其後來所作「六月鴛湖飲朱子暇夜歸，與雲娃惜别」詩「一尊且就新知樂」之語，（全詩見下引。）足證其「新」字之界説。餘可參前論宋尚木秋塘曲序條，兹不復贅。又杜工部集壹壹「過南隣朱山人水亭」詩云：「看君多道氣，從此數追隨。」松圓用少陵「多道氣」之語，豈欲「從此數追隨」河東君耶？竊恐阿雲接對唐李程諸老之際，固多道氣，但其周旋宋轅文陳臥子李存我之時，則此「道氣」一變而爲妖氣，松圓於此可謂「枉抛心力」矣。又茂初卒於崇禎十年丁丑三月。其卒前一年，尚與此「多道氣」之「新知」相往來。論語里仁篇「子曰，朝聞道，夕死可矣。」朱注云：「道者，事物當然之理。苟得聞之，則生順死安，無復遺恨矣。」然則，若茂初者，殆可謂生順死安者歟？</p>

  <p class="bodytext">「丙子立春和爾宗春讌即事」（「丙子立春」四字，據列朝詩集所録增補。）云：</p>

  <p class="bodytext-fs-only-np">歸舠夜發促春盤。少長肩隨各盡懽。花鳥裝春迎宿雨，天雲釀雪作朝寒。何嫌趨走同兒戲，便許風流比畫看。暈碧裁紅古來事，醉痕狼藉任闌干。</p>

  <p class="bodytext">寅恪案，爾宗者，金德開之字。事蹟見嘉定縣志壹柒忠節門本傳。其父兆登本末見耦耕堂存稿文下「都事金子魚先生行狀」及初學集伍肆「金府君墓誌銘」等。又嘉定縣志叁拾第宅園亭門「金氏園」條云：</p>

  <p class="bodytext-fs-only-np">東清鏡塘北。中有柳雲居，（寅恪案，「柳雲」二字可注意，不知是否與河東君有關。俟考。）止舫，霽霞閣，冬榮館。金兆登闢。别有福持堂，在塔院西。兆登别業。</p>

  <p class="bodytext">據此，崇禎九年丙子立春日爾宗之春宴，河東君當亦預坐。此詩第壹句之「歸舠」，乃指河東君此次來嘉定，寓居城外，或即南翔鎮之檀園。爾宗既設春宴於其城内之寓園，則城門夜深必須扃閉，故河東君不能甚晚返其城外居處，所謂「促」者，指時間之迫促。第貳句「少長盡懽」之「少」，指爾宗輩，「長」指孟陽輩。第肆句暗藏「朝雲」二字，否則既是夜宴，何必用「朝」字也。此詩第貳聯之「兒戲」「風流」，甚合當時情事。第柒句疑用梁簡文帝「春盤賦」語。（寅恪檢佩文韻府壹一東紅韻下云：「梁簡文帝春盤賦，裁紅暈碧，巧助春情。又裁紅點翠愁人心。」今檢丁福保輯全漢三國晉南北朝詩全梁詩壹簡文帝「東飛伯勞歌」二首之一有「裁紅點翠愁人心」之句。元好問遺山詩集捌「春日」詩：「里社春盤巧欲争，裁紅暈碧助春情。」自注云：「歐陽詹春盤賦，裁紅暈碧，巧助春情，爲韻。」全唐文伍玖伍歐陽詹春盤賦及佩文韻府壹佰上十一陌碧韻下并同。但漢魏百三名家集及嚴可均輯全梁文簡文帝文等，皆無春盤賦。更俟詳考。）又後來河東君於崇禎十三年所賦「春日我聞室作，呈牧翁」詩「裁紅暈碧淚漫漫」句，亦是追感此類春讌，所以有「淚漫漫」之語耳。「古來事」者，孟陽非僅謂自古相傳有此節物風俗，兼具和李茂初「停雲」詩，「只言此地古人風」之意。頗疑「此地古人風」之語，實出於河東君之口。作此等語，即所謂「道氣」者是也。觀此夕之春讌，河東君來去迫促如此，真玉谿生「重過聖女祠」詩所謂「萼緑華來無定所，杜蘭香去未移時」者也。（見李義山詩集上。）</p>

  <p class="bodytext">「正月十一十二夜雲生留余家，與客連夕酣歌，醉餘夜深，徘徊寺橋，俯仰昔遊，題三絶句。」云：</p>

  <p class="bodytext-fs-first-np">傷心無奈月明橋。秋水横波凝玉簫。十八回圓天上月，草芳何盡緑迢迢。</p>

  <p class="bodytext-fs-np">經過無處不關情。寺冷臺荒月自明。相見解人腸斷事，夜深閒上石橋行。</p>

  <p class="bodytext-fs-last-np">美人一去水連村。風月佳時獨掩門。今夕酒闌歌散後，珊珊邀得月中魂。</p>

  <p class="bodytext">寅恪案，此題三絶句與縆雲詩八首殊有密切關係。不過孟陽此三絶句，止詠崇禎九年丙子正月十一十二兩夕，河東君留宿其家之奇遇。至縆雲詩八首，則爲總述河東君此次嘉定之重遊，包括崇禎九年正月燈節前數日，在其家小住後，至二月下旬離嘉定返盛澤，并去後不久時，相思甚苦之事實也。蓋萼緑華之降羊權家，乃曠世難逢之大典，豈可以三絶句短章草率了事？但七律八首，又費經營，絶非一時所能寫就。職此之故，兩題内容固有相同之處，而作成時間，則有先後。頗疑縆雲詩之完成，當在河東君崇禎九年二月末，離去嘉定不久之後，即是年三月暮春也。</p>

  <p class="bodytext">此詩題中之「昔遊」，指崇禎七年七月十二夜，即今夕行所述之事。「雲生」指河東君，固不待言。考徐釚續本事詩伍袁宏道「傷周生」詩題下注云：</p>

  <p class="bodytext-fs-only-np">按吴人呼妓爲生。</p>

  <p class="bodytext">據此，孟陽自可呼河東君爲「雲生」。又檢王聖塗闢之澠水燕談録拾「談謔」類（可參趙德麟令畤侯鯖録捌「錢塘一官妓」條。）云：</p>

  <p class="bodytext-fs-only-np">子瞻通判錢塘，嘗權領州事。新太守將至，營妓陳狀詞以年乞出籍從良。判曰，五日京兆，判狀不難。九尾野狐，（寅恪案，趙氏書謂此妓「性善媚惑，人號曰，九尾野狐」。）從良任便。有周生者，色藝爲一州之最，聞之，亦陳狀乞嫁。惜其去，判云，慕周南之化，此意雖可嘉。空冀北之羣，所請宜不允。其敏捷善謔如此。</p>

  <p class="bodytext">然則呼妓爲「生」，宋人已然。但孟陽所以取男性之稱目之者，疑有其他理由。一方面河東君往往以男性自命，如與汪然明尺牘之稱「弟」及幅巾作男子服訪牧齋於半野堂等，即是其例。别一方面，則河東君相與往還之勝流，亦戲以男性之稱目之。如牧齋稱之爲「柳儒士」之例。（見牧齋遺事「國初録用前朝耆舊」條。）寅恪更疑此詩題中之「雲生」，其初稿當作「雲娃」，蓋用唐汧國夫人稱「李娃」之典。（見太平廣記肆捌肆白行簡所撰李娃傳「汧國夫人李娃，長安之倡女也。」等語。）如其「二月上浣同雲娃踏青」及「六月鴛湖與雲娃惜别」等題，同一稱謂。（兩詩俱見下引。）後來發覺以「雲娃」爲稱，而留宿其家，甚涉嫌疑，兩方均感不便，遂改「娃」爲「生」，以圖蒙混歟？又吴梅村「琴河感舊詩」序亦稱卞玉京爲「卞生」。蓋以賦詩之際，雲裝亦將委身於人之故。此點可與孟陽詩題序相參證也。（見梅村家藏藳陸，并後論卞玉京事節。）總而言之，牧齋於松圓與河東君之關係，雖不甚隱諱，然值此重要關頭，即「雲生留予家」之問題，則風流才子之錢謙益，亦不得不倣效陳腐迂儒之王魯齋柏，撰著「詩疑」，於鄭衛諸篇，大肆删削矣。呵呵！至題中之「寺橋」，第壹首第壹句之「橋」，第貳首第貳句之「寺」及第肆句之「石橋」，俱指西隱寺之橋，亦即孟陽改其名爲「聽鶯橋」者，見前論隱仙巷非别有薖園條及後論縆雲詩第貳首，「聽鶯橋下波仍緑」句，兹不多贅。</p>

  <p class="bodytext">第壹首與杜牧之「寄揚州韓綽判官」詩「青山隱隱水迢迢。秋盡江南草木凋。二十四橋明月夜，玉人何處教吹簫」，及孟浩然「留别王侍御維」詩「欲尋芳草去，惜與故人違」有關。（見全唐詩第捌函杜牧肆及同書第叁函孟浩然貳。）否則孟陽賦詩正值嚴寒草枯之際，焉得有第肆句「草芳何處緑迢迢」之語耶？更申言之，孟陽此首之意，大有玉谿生「小姑居處本無郎」（見李義山詩集中「無題」二首之二。）及辛稼軒詞「見説道，天涯芳草無歸路。」（見稼軒詞貳摸魚兒「王正之置酒小山亭賦」。）之微旨也。第壹句所謂「傷心」者，鄙意河東君之爲人，感慨爽直，談論敍述，不類閨房兒女。觀前引宋尚木秋塘曲，知其當日在白龍潭舟中，對陳宋彭諸人，道其在周文岸家，不容於念西羣妾事，絶未隱諱，可爲例證。由是推之，此次重游練川，亦必與孟陽言及其所以離松江遷盛澤之經過，而於其不能爲臥子家庭所容之原委，復當詳盡痛切言之也。「十八回圓天上月」者，蓋河東君於崇禎七年七月七夕後，離去嘉定，復於九年正月元日前重遊練川。孟陽若忘却七年閏九月，不計在内，則其間天上明月正合十八回圓之數也。又白氏文集壹捌「三年别」七絶云：</p>

  <p class="bodytext-fs-only-np">悠悠一别已三年。相望相思明月天。腸斷青天望明月，别來三十六迴圓。</p>

  <p class="bodytext">孟陽殆有取於香山此題。因三年别之語，若自河東君於崇禎七年孟秋離去嘉定，至松圓賦「正月十一十二夜」詩時，實際上雖非經過三十六月，但名義上亦可謂已閲三年矣。</p>

  <p class="bodytext">第貳首第叁句所謂「腸斷事」者，不知孟陽指何方面而言。但河東君與孟陽兩人，皆有斷腸之事，即臥子送别河東君滿庭芳詞所謂「怨花傷柳，一樣怕黄昏」者也。（全詞見下引。）</p>

  <p class="bodytext">第叁首孟陽述其自崇禎七年秋間，河東君别後相思之苦及此夕即九年正月十一十二夜相見之樂。詩語雖不甚佳，但爲賦此題之本旨。其姗姗來遲，令人期待欲死之意，溢於言表矣。</p>

  <p class="bodytext">上海前合衆圖書館藏吴興劉氏舊抄本耦耕堂存稿詩中「縆雲詩」第捌首末句「風前化作綵雲行」下有朱筆評語云：</p>

  <p class="bodytext-fs-only-np">「綵雲」首尾呼應，是八首章法。音調悽惋，情致生動，是從長慶得來，與西昆（崑）豔詩有别。</p>

  <p class="bodytext">寅恪案，此評語出自何人之手，今難考知。甚疑是孟陽同時之人。即使出自後人手筆，亦必其人生年與孟陽相近，尚能聞知當日故實，如孫松坪之流。否則不得親切若是也。至其言孟陽此詩「是從長慶得來，與西崑艷詩有别」。若就縆雲詩之意境言之，則頗與西崑近，而不似長慶。但就辭語論之，則實與香山之詩有關。檢白氏文集壹貳「簡簡吟」一題結語云：「彩雲易散琉璃脆。」此題後即「花非花」一題，其辭云：</p>

  <p class="bodytext-fs-only-np">花非花，霧非霧。夜半來，天明去。來如春夢幾多時，去似朝雲無覓處。</p>

  <p class="bodytext">由此推之，孟陽賦朝雲詩實從香山「花非花」來。蓋河東君之「來無定所，去未移時」甚與樂天所言者符合。孟陽既取「花非花」辭意，以作朝雲詩，則用「簡簡吟」末句「彩雲」之語爲題，更賦綵雲詩八首，本極自然。但簡簡吟後半述蘇家小女之早夭，孟陽後來亦當發現其用此不祥之辭爲題，甚是不妥。因前賦正月十一十二夜三絶句時，撏撦樊川詩集得「孤直縆雲定」之句，（見全唐詩第捌函杜牧貳「贈沈學士張歌人」詩。）遂改「綵雲」爲「縆雲」。且與河東君之擅長歌唱者，頗相適合也。</p>

  <p class="bodytext">「縆雲詩」八首，非一時所作。其完成時間，大約在崇禎九年暮春，前已略論及之。此題八首之作，其最前時限當是崇禎九年正月。其最後時限，亦不能越出是年三月也。此題八首既非一時所完成，其内容所述者，亦不止關涉一事。約略言之，可分爲四端。第壹第貳兩首爲言其寫作縆雲詩扇。（此扇有河東君畫像并孟陽自題詩。）第叁第肆兩首爲細寫河東君留宿其家。第伍第陸兩首爲敍述河東君之離去嘉定。第柒第捌兩首爲陳訴己身自河東君别後相思之痛苦。（寅恪案，徐電發續本事詩陸選松圓縆雲詩第壹第叁第柒共三首，亦可謂得其要領矣。）凡此八首皆步一韻，與前此所賦朝雲詩有别。耦耕堂存稿詩此題下并第陸第柒兩首上有評語云：</p>

  <p class="bodytext-fs-first-np">八詩同用一韻，比朝雲詩更工鍊矣。其用韻略無一意同者，而極自然，無斧鑿之迹，故佳。</p>

  <p class="bodytext-fs-np">各詩承接俱能打成一片，正在起結處得力耳。不止以對句求工，押字取致而已。</p>

  <p class="bodytext-fs-last-np">押争字各見筆力，尤在與前後一氣貫注，移動不得，乃見作法。</p>

  <p class="bodytext">寅恪案，此等評語推崇至極，究屬何人所加，殊爲可疑。其非出自牧齋，固不待言。但當時稱賞松圓之詩，若此之甚者，舍牧齋外，又難覓其他相當之人。然則豈松圓本人所自爲耶？文士故作狡獪，古今多有之，不足異也。鄙意此題八首之用韻，實有問題。頗疑是次韻之作。蓋第伍首云：「豔曲傳來還共和。」據此可知當時松圓必有和河東君之作。但今檢耦耕堂集，此數年中所賦之詩，尚未發現有和河東君之篇什。或者縆雲詩八首，即步河東君原詩之韻者。河東君此原詩，乃孟陽所謂「豔曲」者歟？俟考。兹依次迻録縆雲詩八首，分别論釋之於下。其一云：</p>

  <p class="bodytext-fs-only-np">綵雲一散寂無聲。此際何人太瘦生。香縱反魂應斷續，花曾解語欠分明。白團畫識春風在，紅燭歌殘夕淚争。從此朝朝仍暮暮，可能空逐夢中行。</p>

  <p class="bodytext">其二云：</p>

  <p class="bodytext-fs-only-np">抹月塗風畫有聲。等閒人見也愁生。聽鶯橋下波仍緑，走馬臺邊月又明。芳草路多人去遠，梅花春近鳥<img alt="" class="zhangyue-img-h1" src="../Images/image01441.gif" zy-enlarge-src="none"/>争。殘更亡寐難同夢，爲雨爲雲只自行。</p>

  <p class="bodytext">寅恪案，有學集玖紅豆初集「戊戌新秋日吴巽之持孟陽畫扇索題，爲賦十絶句」其二（錢曾注本列爲第叁。）云：</p>

  <p class="bodytext-fs-only-np">斷楮殘縑價倍增。人間珍賞若爲憑。松圓遺墨君應記，不是縆雲即送僧。（自注：「孟陽别妓有縆雲詩扇。」）</p>

  <p class="bodytext">有學集中此十絶句詳見後論。兹可注意者，爲牧齋此首自注「縆雲詩扇」一語。蓋詩扇有孟陽自書其贈妓詩，固不待言。但扇面空間不甚廣闊，縆雲詩八首，若全部盡書，則必是蠅頭小字，方可容納。松圓於崇禎九年已七十二歲，當時雖有眼鏡，松圓未必具此工具。（參初學集玖崇禎詩集伍「眼鏡篇送張七異度北上公車」詩。）故此詩扇之詩，應不能超過兩首。若依此限度，則當是此題之第叁首并第肆首，因此兩首乃述河東君留宿其家之事，且第叁首結語「綵雲縆定不教行」，實縆雲詩全部之核心，絶無遺漏之理。又牧齋十絶句乃應吴巽之之請，題松圓畫扇者。據此可知雖稱之爲縆雲詩扇，其上除詩外，當尚有畫在。如松圓浪淘集壹叁春帆「墊巾樓中宋比玉對雪鼓琴，余戲作圖便面漫題」之例，可以爲證。蓋通常團扇，兩面皆可作畫書字。其一面無終貫之扇骨者，便於作畫。其别一面之貫有扇骨者，不礙作書。由此推之，牧齋所謂縆雲詩扇，仍爲松圓之畫扇，不過其别一面，則有孟陽自書之縆雲詩耳。縆雲一事乃松圓平生最得意者，故往往作畫題字以示密友。巽之此扇當亦其中之一。未必即是孟陽親贈於河東君者也。</p>

  <p class="bodytext">縆雲詩第壹首第壹句「綵雲一散寂無聲」，固出李太白「宫中行樂詞」八首之一「只愁歌舞散，化作綵雲飛。」（見全唐詩第叁函李白肆。）但「無聲」二字，松圓之意除指歌聲外，恐兼指扇上之畫言。蓋目畫爲無聲之詩，河東君雖去，而畫圖仍在也。第伍句「白團畫識春風在」，用梁武帝「手中白團扇，浄如秋團月」及簡文帝「白團與秋風，本自不相安」并杜工部「畫圖省識春風面，環珮空歸月夜魂」等詩句之典。（見丁福保輯全梁詩壹梁武帝「團扇歌」及簡文帝「怨詩」。并杜工部集壹伍「詠懷古跡」五首之三。）亦足證此句與第壹句皆謂扇上之畫也。第陸句「紅燭歌殘夕淚争」，用杜牧之「蠟燭有心還惜别，替人垂淚到天明」及晏叔原詞「紅燭自憐無好計，夜寒空替人垂淚」之典。（見全唐詩第捌函杜牧伍「贈别」二首之二及晏幾道小山詞蝶戀花詞。）俱爲世人所習知，不過松圓以之作别妓詩，更覺適切也。第柒第捌兩句自是出於宋玉高唐賦「旦爲朝雲，暮爲行雨」之語。（見文選壹玖。）河東君此時以「朝」爲名，以「朝雲」爲字，如江總字總持，杜牧字牧之之例。特點出之，亦當日賦詩者之風氣。前第貳章已詳論之。</p>

  <p class="bodytext">第貳首第壹句「抹月塗風畫有聲」，指扇上之詩言。蓋目詩爲有聲之畫也。第叁句「聽鶯橋下波仍緑」，關於聽鶯橋一端，見上論西隱寺前石橋，本名「寶蓮」，松圓改爲「聽鶯」事，兹可不贅。第肆句「走馬臺邊月又明」，其古典則用漢書柒陸張敞傳「敞無威儀，時罷朝會，過走馬章臺街，使御吏驅，自以便面拊馬」之語及文選貳柒班婕妤怨歌行「新製齊紈素，皎潔如霜雪。裁爲合歡扇，團團似明月」之句。（參玉臺新詠壹班婕妤「怨詩」。）蓋「便面」即扇。且「章臺街」一辭，復合於太平廣記肆捌伍許堯佐柳氏傳中「章臺柳」事。「團團似明月」，即「月又明」。并與第壹首第伍句有關。又松圓正月十一十二夜所賦三絶句之第叁首末句「姗姗招得月中魂」，亦與之有干涉也。其今典則借用南翔鎮「走馬塘」之名。（見陳枬校印南翔鎮志壹水道門「走馬塘」條。）而以漢書張敞傳中「過走馬章臺街」之「臺」代「塘」。并取許堯佐柳氏傳中「章臺柳」故事，混合融貫，足見此老之匠心。故此次河東君之遊嘉定，寄居之處，與檀園及李茂初有關，亦可藉是推知矣。餘可參前論松圓「秋雨端居有懷」及「停雲次茂初韻」兩詩條。「芳草路多人去遠，梅花春盡鳥<img alt="" class="zhangyue-img-h1" src="../Images/image01442.gif" zy-enlarge-src="none"/>争」一聯，上句謂河東君已離嘉定返盛澤。據此可知縆雲詩第壹首第貳首，雖排列最前，但其作成之時間，實在第叁第肆兩首之後矣。下句有「梅花春盡」之語。考明末曆官所定氣節，梅花開時，常與春分相近。東山詶和集貳「［崇禎十四年］二月十二日春分日横山晚歸作」有句云：「殘梅糝雪飄香粉。」依鄭氏近世中西史日表，崇禎十四年春分在二月十日，即陽曆三月廿日。崇禎九年春分在二月十四日，即陽曆三月廿日。鄭氏所推算，雖與當時所用之曆微有差錯，但春分在陰曆二月，則絶無可疑。松圓崇禎九年有「二月上浣同雲娃踏青」詩，（全詩見下引。）可知河東君此次之去嘉定，適在梅花開放，而包含春分節氣之二月。此爲第壹第貳兩首作於第叁首第肆首以後之又一旁證也。</p>

  <p class="bodytext">其三云：</p>

  <p class="bodytext-fs-only-np">朝簷天外鵲來聲。夜燭花前太喜生。婪尾宴收燈放節，埽眉人到月添明。香塵澒洞歌梅合，釵影差池宿燕争。等待揭天絲管沸，綵雲縆定不教行。</p>

  <p class="bodytext">其四云：</p>

  <p class="bodytext-fs-only-np">梅飄籹粉聽無聲。柳著鵞黄看漸生。雷茁玉尖梳底出，雲堆煤黛畫中明。（列朝詩集「雲」作「雪」。）不嫌晝漏三眠促，方信春宵一刻争。背立東風意無限，（列朝詩集「無」作「何」。）衱腰珠壓麗人行。</p>

  <p class="bodytext">寅恪案，此兩首皆與上引「正月十一十二夜雲生留余家」三絶句同詠一事。第叁首「婪尾宴收燈放節，埽眉人到月添明」聯，即三絶句題序中之「正月十一十二夜雲生留余家」也。「香塵澒洞歌梅合，釵影差池宿燕争」聯，即三絶句題序中之「與客連夕酣歌」也。</p>

  <p class="bodytext">第叁首第貳句出杜工部集拾「獨酌成詩」所云：</p>

  <p class="bodytext-fs-only-np">燈花何太喜，酒緑正相親。醉裏從爲客，詩成覺有神。兵戈猶在眼，儒術豈謀身。共被微官縛，低頭媿野人。</p>

  <p class="bodytext">又少陵此詩如「醉裏從爲客」及「兵戈猶在眼」諸句，亦甚切合松圓當日情事。惟松圓以「山人」終老，則與杜詩結語不合耳。第柒第捌兩句，乃合用列子湯問篇秦青「撫節悲歌，聲振林木，響遏行雲。」及杜牧之「贈沈學士張歌人」詩「孤直縆雲定」之典，不僅爲全首之警策，亦全部八首主旨之所在也。</p>

  <p class="bodytext">夫河東君既於崇禎九年正月十一十二夜留宿松圓之家，松圓自不能不作畫以寫其景，賦詩以言其事。此第肆首即寫景言事之篇什，亦即縆雲詩扇有畫之一面所繪者也。才調集伍元微之「離思」六首之三「閑讀道書慵未起，水晶簾下看梳頭」。孟陽竊取其意以作畫，并采用東坡集玖「續麗人行」之辭旨以賦此首。故縆雲詩扇今雖不存，但觀縆雲詩第肆首亦可想見扇上所繪之大概也。孟陽賦詩以「慵未起」及「看梳頭」爲主旨，則其所畫者，當從美人曉妝之後面描寫，而東坡所賦「續麗人行」題序云「李仲謀家有周昉畫背面欠伸内人，極精，戲作此詩」等語，正是孟陽心中所欲繪者，故東坡此詩亦可謂孟陽畫圖之藍本矣。兹迻録蘇詩於下，讀者可自得之，不必詳論也。蘇詩云：</p>

  <p class="bodytext-fs-only-np">深宫無人春日長。沈香亭北百花香。美人睡起薄梳洗，燕舞鶯嗁空斷腸。畫工欲畫無窮意。背立東風初破睡。若教回首卻嫣然，陽城下蔡俱風靡。杜陵饑客眼長寒。蹇驢破帽隨金鞍。隔花臨水時一見，只許腰肢背後看。心醉歸來茅屋底。方信人間有西子。君不見孟光舉案與眉齊。何曾背面傷春嗁。</p>

  <p class="bodytext">第肆首之辭語，除與蘇詩有關者可以不論外，唯其中「雷茁玉尖梳底出，雲堆煤黛畫中明」一聯，尚需略加考釋。此聯上句述河東君晨起自梳頭事。「玉尖」疑用韓致堯「詠手」詩「腕白膚紅玉筍芽。調琴抽線露尖斜」。（見全唐詩第拾函韓偓肆。）至「雷茁」兩字連文，寅恪淺陋，尚未見昔人有此辭語，前引孫松坪主纂之佩文韻府，亦僅著松圓此詩。據是推之，似是孟陽創作。李義山詩集上「柳」詩云：「巴雷隱隱千山外，更作章臺走馬聲。」意者河東君此次之遊嘉定，已改易原來姓名之「楊朝」爲「柳隱」。松圓遂聯想張敞走馬章臺街及韓翃章臺柳故事，借用玉谿生詩，創此新辭耶？俟考。下句述河東君自畫其眉事。蓋松圓無張京兆之資格及幸運也。（戊寅草有「爲郎畫眉。代人作。」一詩，列於「朱子莊雨中相過」七古之後，辭意俱不易解。未知與朱氏有無關係，姑附識於此，以供參考。）「雲堆」若依耦耕堂存稿詩鈔本，則「雲」指髮言，固可通。若依列朝詩集及佩文韻府作「雪堆」，（孫氏所據何本，今不可考。）則「雪」謂手，指肌膚皎若冰雪，畫眉用煤黛，故黑白愈分明也。兩説未知孰是，更俟詳檢。第柒句「背立東風意無限」，列朝詩集「無」作「何」，雖皆可通，但蘇詩爲「畫工欲畫無窮意，背立東風初破睡」。故仍以作「無限意」爲是。「窮」改「限」以協平仄。且「無限」一辭，有李太白清平調第叁首「解識春風無限恨」之成語可依據也。若謂此首第壹句有「無」字，第柒句因改「何」字以避重複，此則拘於清代科舉制度習慣所致，昔人作詩，原不如是，即觀本文所引明末諸人篇什，可以證知，不必廣徵也。</p>

  <p class="bodytext">其五云：</p>

  <p class="bodytext-fs-only-np">十夕閒窻歌笑聲。緑苔行跡見塵生。亂飛花片渾亡賴，（列朝詩集「亡」作「無」。）微露清光猶爲明。豔曲傳來還共和，新圖看去不多争。遥知一水盈盈際，獨怨春風隔送行。</p>

  <p class="bodytext">其六云：</p>

  <p class="bodytext-fs-only-np">昨夜風前柔櫓聲。無情南浦緑波生。飛花自帶歸潮急，落月猶懸宿舸明。（列朝詩集「落」作「殘」。）泖色曉分婁苑盡，人煙暗雜語溪争。春雲倏忽隨春夢，難卜燈花問遠行。</p>

  <p class="bodytext">寅恪案，此兩首雖俱述河東君離去嘉定事，但第伍首言河東君以詩留别，不及送行。第陸首則泛論河東君歸程也。前首有「亂飛花片渾亡賴」，後首有「飛花自帶歸潮急」，故知河東君去時必是飛花時候。韓君平「寒食」詩云：「春城無處不飛花，寒食東風御柳斜。」（見全唐詩第肆函韓翃叁。）據鄭氏近世中西史日表，崇禎九年清明爲二月廿九日。然則河東君之去嘉定，乃在是年二月下旬。縆雲詩第柒首「三月天涯芳草歇，一番風信落花争」亦可參證也。</p>

  <p class="bodytext">第伍首「十夕閒窗歌笑聲」句，非謂河東君連續十夕留宿其家。不過如正月十一十二夜兩夕及二月上浣同雲娃雨讌達曙一夕之例，即縆雲詩第壹首「香縱反魂應斷續」之意也。第伍句「豔曲傳來還共和」之「豔曲」，疑即是遣人送詩告别之作，而縆雲詩乃次此詩之韻。既有「共和」一語，則嘉定諸老中，除孟陽外，當尚有他人和詩，惜河東君原作及他人和篇，皆不可見矣。（寅恪偶檢徐康前塵夢影録下，「先叔父鴻寶至平橋書肆小憇」條云：「書賈出河東君詩四本，卷帙甚薄，丹黄殆徧，係河東君手録底本。中有與松圓老人倡和，及主人紅豆詩甚多。」徐氏所言，或爲河東君選録底本，未必是游嘉定時之作品也。俟考。）第陸句「新圖看去不多争」之「新圖」，當即孟陽此時新繪縆雲詩扇上河東君之像。「不多争」者，謂相差無幾。今世所傳河東君畫像，自顧云美後，亦頗不少。但皆非如松圓所畫者，對人對景直接摹寫之真能傳神，又不待言也。第柒第捌兩句依孟陽之意，謂河東君怨其不來送行，竊恐適得其反。蓋河東君獨往獨來，雖其特性，然亦視情誼而有區分。如陳臥子於崇禎八年秋深，由松江送其赴盛澤鎮，至武塘始别去，可以證知。此次之離嘉定，則不欲諸老相送，恐非遵孔子「老者安之」之義。不過畏松圓諸人，臨别之際，依戀不舍，情態難堪。故出此策，以避煩擾耳。龔自珍「袁浦别妓」詩（見定盦文集補「己亥雜詩」中之「寱詞」。）云：</p>

  <p class="bodytext-fs-only-np">金缸花盡月如烟。空損秋閨一夜眠。報道籹成來送我，避卿先上木蘭船。</p>

  <p class="bodytext">此爲男避女送行之辭，與柳程此次之事相反，但依第陸首「落月猶懸宿舸明」句，可知河東君亦避孟陽，先上木蘭船也。</p>

  <p class="bodytext">第陸首「泖色曉分婁苑盡，人煙暗雜語溪争」一聯之「泖」「婁」及「語溪」，乃指河東君由嘉定返江浙交界之盛澤鎮，舟行所經松江嘉興之地名。（見嘉慶一統志捌貳江蘇松江府壹「泖湖」條及同書貳捌陸浙江嘉興府壹「語兒溪」條并浙江通志壹壹山川門叁「語兒溪」條。）第柒句用范致能詞「燈花結。片時春夢，江南天闊」之語。（見范成大石湖詞秦樓月詞。）第捌句用郭彦章鈺送遠曲「歸期未定須寄書，誤人莫誤燈花卜」之句。（見顧嗣立元詩選初集辛静思集。）與第叁首「夜燭燈前太喜生」句，一喜其來，一念其去，兩相對映也。</p>

  <p class="bodytext">其七云：</p>

  <p class="bodytext-fs-only-np">夜半空堦細雨聲。曉寒池面緑萍生。（佩文韻府引此詩「曉」作「晚」。）悠悠春思長如夢，耿耿閒愁欲到明。三月天涯芳草歇，一番風信落花争。茫茫麥秀西郊道，不見香車陌上行。</p>

  <p class="bodytext">其八云：</p>

  <p class="bodytext-fs-only-np">閒坊歸處有鶯聲。白髮傷春淚暗生。無計和膠黏日駐，枉拌不睡泥天明。千場緑酒雙丸瀉。一朵紅籹百謚争。（寅恪案，此一聯用全唐詩第叁函李白貳肆「贈段七娘」七絶「千杯緑酒何辭醉，一面紅妝惱殺人。」二句。又上句可參第叁首所引杜工部「獨酌成詩」五律。）不見等閒歌舞散，風前化作綵雲行。</p>

  <p class="bodytext">寅恪案，此兩首皆松圓自述河東君於崇禎九年二月末落花時節，離去嘉定後，其單相思之苦痛，並追憶前此河東君留宿其家之事也。</p>

  <p class="bodytext">第柒首「夜半空堦細雨聲。曉寒池面緑萍生。」禮記陸「月令」云：「仲春之月，萍始生。」孟陽此年有「二月上浣同雲娃踏青歸，雨讌達曙」詩云：「醉愛雨聲籠笑語，不知何事怨空堦。」即指此次郊游踏青，留宿其家之事。同一聽雨，昔樂今愁，所以續以「悠悠春思長如夢，耿耿閒愁欲到明」一聯也。此次踏青之地，不知在何處，但必在近郊無疑。當時孟陽移居西城，或即第柒句所謂「西郊」者耶？第伍句「三月天涯芳草歇」之「芳草」，或即指踏青詩「天粘碧草度弓鞵」之「碧草」歟？</p>

  <p class="bodytext">第捌首「閒坊歸處有鶯聲」，當是追憶崇禎九年正月十一十二夜留宿其家，歡歌醉餘徘徊寺橋之事。（見前。）此寺橋即西隱寺之寶蓮橋，後來孟陽改其名爲聽鶯橋者。此次河東君留宿其家，實爲柳程兩人交誼之頂點。故以此事作縆雲詩之總結。然今日吾人讀至「一朵紅籹百謚争」之句，不禁爲之傷感，想見其下筆時之痛苦也。平心而論，河東君之爲人，亦不僅具有黄金百鎰者，所能争取。觀謝象三不能如願之事，可以證知。若孟陽心中獨以家無百鎰，不能與人競争爲恨，則未免淺視河東君矣。</p>

  <p class="bodytext">松圓完成縆雲詩八首，大約在崇禎九年三月暮春。前已考論。河東君離去嘉定在是年二月末，此次來嘉定除上論諸詩外，孟陽尚有二詩與之有關，兹迻録於後。</p>

  <p class="bodytext">「［正月］同李茂初沈彦深郊遊，次茂初韻」云：</p>

  <p class="bodytext-fs-only-np">貯得瑶華桃李時。尋花舍此欲何之。陶情供具衰年樂，送老生涯畫史癡。地僻扶攜窺粉黛，林深枕藉共糟醨。祗傳吹角城頭早，秉燭留懽每恨遲。</p>

  <p class="bodytext">「二月上浣同雲娃踏青歸，雨讌達曙。用佳字」云：</p>

  <p class="bodytext-fs-only-np">客來蘭氣滿幽齋。少住春遊興亦佳。霞引穠桃褰步障，天粘碧草度弓鞵。烟花逕裊嬋娟入，山水亭孤竹肉諧。醉愛雨聲籠笑語，不知何事怨空堦。</p>

  <p class="bodytext">寅恪案，前詩題中之李茂初，上已屢論，今不更贅。惟沈彦深本末尚未述及，兹略考之。嘉定縣志壹捌孝義傳沈宏祖傳（參侯忠節公全集肆「次張西銘翰林韻，賀沈彦深得雄」二首。）云：</p>

  <p class="bodytext-fs-only-np">沈宏祖字彦深，高才博學。崇禎壬午奉文改兑漕米。申荃芳等赴闕上書，疏出宏祖手。嘗佐有司賑荒，民得實惠。</p>

  <p class="bodytext">孟陽詩「貯得瑶華桃李時，尋花舍此欲何之」者，意謂此時正貯得艷如桃李，絶代名花之河東君，更何必往他處尋花乎？非謂正月嚴寒之時，桃李花開也。「尋花」一辭，可參上論孟陽祭李茂初文。第肆句「畫史癡」之語，孟陽以能畫而癡絶之顧虎頭自比，固亦確切。但未具顧氏棘針釘鄰女畫像之術，以釘河東君之心，殊爲遺憾也。（見晉書玖貳顧愷之傳。）此詩下半四句謂與李沈諸人擁護河東君傍晚時郊外野餐，深恨城門將閉，不得盡歡。考當時茂初年七十三，孟陽年七十二，彦深此年雖非如李程之老耄，然依張西銘侯廣成作詩賀其得雄言之，當是中年或中年以上。蓋侯忠節公全集肆賀彦深得雄詩之前一題，爲「秦淮五日」後一題爲「南州送子演婚」。侯氏以崇禎十一年春由南京司勳郎中升江西督學，赴南昌任所。綜合推之，彦深與河東君郊游之時，其年齡亦非甚少可知。河東君崇禎九年丙子，年十九，素不畏冷，（見下論有美詩等。）衝寒郊遊至於日暮，本不足異。獨怪李程二老忍寒冒險，不惜殘年，真足令人欽服。更可笑者，河東君夙有「美人」之稱。「美人」與「嬋娟」二字有關，前第貳章已詳論之。松圓此詩中第伍句「烟花徑裊嬋娟入」，實指美人，即河東君，殊非泛語。寅恪忽憶幼時所誦孟東野「偶作」詩（見全唐詩第陸函孟郊貳。）云：</p>

  <p class="bodytext-fs-only-np">利劍不可近，美人不可親。利劍近傷手，美人近傷身。道險不在廣，十步能摧輪。情愛不在多，一夕能傷神。</p>

  <p class="bodytext">檢縆雲詩第伍首有句云：「十夕閑窗歌笑聲」，然則松圓詩老獨不慮此「美人」「十夕」之「能傷神」耶？</p>

  <p class="bodytext">後詩前已多所論及，兹不復贅。但詩題有「用佳字」之語，當是分韻賦詩。今日河東君原作已不可見，惜哉！此夕在崇禎九年丙子二月上浣，一年以前，正是河東君與臥子同居松江徐氏南樓之際。回憶當時春閨夜雨，睹景懷人，必甚痛苦。其情感絶不同於孟陽此詩結語之歡樂無疑。顧孟陽未必能察其内心耳。觀後來河東君賦金明池詠寒柳詞有「春日釀成秋日雨。念疇昔風流，暗傷如許。」等句，（全詞見下引。）則其聽春雨而傷懷抱，非出偶然，亦可證知矣。</p>

  <p class="bodytext">兹有一問題即河東君何時改易姓名爲柳隱？此點俟論臥子所刻戊寅草及其「上巳行」詩時詳之，暫不多贅。但縆雲詩第貳首「走馬臺邊月又明」，第肆首「柳着鵝黄看漸生」及「不嫌晝漏三眠促」等句，似亦暗示河東君此時，即崇禎九年春間，已改易姓名爲「柳隱」矣。夫河東君原姓楊，又有章臺柳之故事，其改楊爲柳，本極自然，不待多論。唯關於「蘼蕪」爲字一點，則不得不略加考辨。（寅恪案，葛昌楣君蘼蕪紀聞上載王士禄宫閨氏籍藝文考略，一名然脂集，引古今談概云：「字蘼蕪。」但今檢文學古籍刊行社重印馮夢龍此書，未見王氏所引之文。鄧漢儀天下名家詩觀貳集附閨秀别卷柳因小傳云：「字蘼蕪。」似爲較早之紀録。）牧齋遺事（參用虞陽説苑本及古學叢刊本。）云：</p>

  <p class="bodytext-fs-only-np">一門生具腆儀，走幹僕，自遠省奉緘於牧翁。内列古書中僻事數十條，懇師剖晰。牧翁逐條裁答，復出己見，詳加論定。中有惜惜鹽三字，其出處尚待凝思。柳姬如是從旁笑曰，太史公腹中書乃告窘耶？是出古樂府。惜惜鹽乃歌行體之一耳。鹽宜讀行，想俗音沿訛也。牧翁亦笑曰，余老健忘。若子之年，何待起予？</p>

  <p class="bodytext">寅恪案，世人多喜傳誦此事，以爲談助。不知河東君之調牧翁，牧翁遜詞解嘲，兩人之間皆有隱情，不便明言。後之讀牧齋遺事此條者，未必能通解也。容齋續筆柒「昔昔鹽」條，考辨精詳，牧齋自必約略記憶。河東君亦博涉書史，其能舉此條以對錢氏門生之問，固不足異。夫薛道衡昔昔鹽云：「垂柳覆金堤。蘼蕪葉復齊。」（見漢魏六朝百三名家集薛司隸集樂府。）玉臺新詠壹古詩第壹首云：「上山採蘼蕪。下山逢故夫。」河東君既離去陳臥子，改姓爲柳，其以蘼蕪爲字，本亦順理成章之事。容齋之書考昔昔鹽甚詳，河東君溜覽及之，又所當然也。夫牧齋家富藏書，且多善本。其所見之本，必不止崇禎初年謝三賓馬元調所刻者，自不待言。至若河東君則情勢迥異。所見者，必是謝馬之本。其最初或即從幾社名士處。若不然，稍後亦可從嘉定唐叔達程孟陽諸老處，至遲更可從謝象三處得見謝馬所刻容齋此書也。今檢謝三賓刻容齋隨筆卷首馬元調紀事略云：</p>

  <p class="bodytext-fs-only-np">間以示玉繩周子，讀之盡卷。惘然曰：「古人學問如是，吾儕窮措大，縱欲留意，顧安所得書？又安所得暇日乎？」已而周子入翰林爲修撰，寄語：「子今不患無書可讀矣。」周子謝不敏。報書：「吾則未暇，留以待子。」蓋戲之也。去年春，明府勾章謝公，刻子柔先生等集，工匠稿不應手，屢欲散去。元調實董較勘，始謀翻刻，以寓羈縻。明府公遂爲之序。復紀其重刻之故，以告我後人。嗟乎！二十年之間，曩時相與讀是書者，遭逢聖明，當古平章軍國之任。元調獨窮老不遇，啜粥飲水，優游江海之濱，聊以整頓舊書爲樂事。曾不得信其舌而奮其筆，何托落之甚也。上有稷卨，下有巢由，道并行而不相悖，均之爲太平之象，亦各言其志也已矣。崇禎三年三月朔，嘉定馬元調書於僦居之紙窗竹屋。</p>

  <p class="bodytext">寅恪案，此刻本當即河東君所見者，其所關涉之二人，一爲謝三賓，乃牧齋之情敵。俟後詳論。一爲周延儒，即馬氏所謂「玉繩周子」，乃牧齋之政敵。周氏事蹟及牧齋閣訟始末，詳見史籍，兹不必述。據陳盟崇禎閣臣年表，延儒初次爲相，其時間自崇禎二年十二月至六年六月。則謝馬兩氏校刻馮氏書時，正周氏當國之日。馬氏盛稱周氏之美，當爲牧齋所不喜。牧齋平生豁達大度，似頗有宰相之量。獨於閣訟一事，則憤激不堪，頗異其平日常態。如鄭方坤本朝名家詩鈔小傳上東澗詩鈔小傳云：</p>

  <p class="bodytext-fs-only-np">其平生所最抱恨者，尤在閣訟一節。每一縱談及之，輒盛氣坌涌，語雜沓不可了。</p>

  <p class="bodytext">可以爲證。然牧齋之對待政敵，殊有前後之分别。於温體仁則始終痛恨，於周延儒，則周氏第壹期爲相，與温氏鈎連，即閣訟有關之時期，遂亦怨之。及周温俱罷相，温又先死，牧齋乃欲利用玉繩，冀其助己，稍變前此態度。後因周氏阻其進用，遂更痛恨。綜觀前後，雖有異同，但錢周兩人終是政敵，而於閣訟一端，尤爲此事之關鍵也。至於男女間之問題，牧齋固不甚注重。然亦非全不介意。觀其曾隱諱河東君與陳臥子程孟陽關係中最親昵之事件，即可推知。故謝柳之問題，應亦有類似之處。此政敵情敵兩點，爲河東君所夙知，故兩人於此微妙之處，皆心知其意，不肯道破。後人因此記載，遂以爲牧齋真如師丹之老而健忘及河東君之博聞强記者，此真黄山谷所謂癡人前不得説夢者也。</p>

  <p class="bodytext">又牧齋尺牘貳與毛子晉第壹叁通云：</p>

  <p class="bodytext-fs-only-np">昔昔鹽記得升菴詩話中有解。老學昏忘，苦不能記。問何士龍［雲］當知之。</p>

  <p class="bodytext">或疑牧齋遺事所載一段故事，即由此札衍變而成者，亦殊有可能。今檢升菴合集壹肆肆詩話中，確有此條。可見牧齋之記憶力老而不衰，非師丹之比，於此得一例證。其記憶既如此之强，豈不記有宋代洪邁之容齋隨筆，而僅舉本朝楊慎之升菴詩話。且屬其轉問何雲耶？鄙意牧齋深惡周延儒。容齋之書，乃由謝馬二氏希迎玉繩之旨，重刻傳播，盛行一時，此點上已論及。牧齋之故意避而不言洪書，轉作遜詞以謝毛氏者，與前引笑答河東君之語，其用意正復相同也。附識於此，以供參究。</p>

  <p class="bodytext">復次仲虎騰盛湖志補叁「柳如是青田石書鎮」條云：</p>

  <p class="bodytext-fs-only-np">石長二寸五分，廣二之一。刻山水亭榭。款云：「倣白石翁筆。」小篆頗工緻。面鐫：「崇禎辛巳暢月，柳蘼蕪製。」舊藏梅堰王硯農徵士之家。</p>

  <p class="bodytext">寅恪案，此書鎮後人頗多題詠，如仲氏所引張鑑于源諸家詩，即是其例。但此書鎮鐫有「崇禎辛巳暢月，柳蘼蕪製」等語，則暢月爲十一月，蓋禮記「月令」略云：「仲冬之月。命之曰暢月。」夫崇禎十四年辛巳六月七日河東君與牧齋結褵於茸城舟中。故此後不能再以蘼蕪爲稱，否則「下山逢故夫」之句，將置牧齋於何地？由是言之，此書鎮乃是贋品。更嚴格言之，則蘼蕪之稱，則止能適用於崇禎八年首夏以後至十四年六月七日以前。今人通以蘼蕪稱河東君，如葛氏蘼蕪紀聞之類，亦微嫌未諦也。或疑河東君之稱，亦自崇禎十三年冬錢柳遇見後始有之。若顧云美河東君傳之題，亦未能概括一生始末。寅恪竊謂不然。夫河東君閲人多矣，如王勝時所謂「蘼蕪山下故人多」者，（見王澐虞山柳枝詞第壹肆首。）斯乃當時社會制度壓迫使然，於此可暫不論。但終能歸死於錢氏，殺身以報牧齋國士之知，故稱河東君，以概括一生始末，所以明其志，悲其遇，非偶然涉筆之便利也。職是之故，寅恪此文亦仿顧氏先例，稱河東君，并略申鄙意，以求通人之教正。</p>

  <p class="bodytext">復次，書鎮之爲僞造，既如上述，但徐乃昌小檀欒室閨秀詞鈔載趙儀姞棻濾月軒詩餘（參胡文楷君婦女著作考壹柒清代壹壹「濾月軒集」條。）金明池一闋，乃詠河東君書鎮并次河東君「詠寒柳」詞韻者，以其爲女性所撰，且與河東君最佳之作品有關，故附録之。至書鎮之真僞及蘼蕪稱號之不適切，則置之不論可也。儀姞金明池并序云：</p>

  <p class="bodytext-kt-first-np">震澤王研農藏河東君書鎮，青田石，高寸餘，刻山水亭榭。款云：「倣白石筆。」小篆字。面鐫「崇禎辛巳暢月柳蘼蕪製」十字。研農方搜輯河東君詩札爲蘼蕪集，將以付梓。適得此於骨董肆，云新出土者。自謂冥冥中所以酬晨鈔暝寫之勞也。余見其拓本，因題此闋，即用蘼蕪集中「詠寒柳」韵。</p>

  <p class="bodytext-fs-last-np">片玉飛來，脂香粉豔，解佩疑臨蘭浦。誰拾得，絳雲殘燼，歎細帙，早成風絮。賸芳名，巧琢苕華，揮小艸，依約芝田鶴舞。伴十樣濤箋，摩挲纖手，記否我聞聯句。玉樹南朝霏泪雨。共紅豆春蕤，飄零何許。霑幾縷，緑珠恨血，只畫裏，山川如故。二百年，洗出苔痕，感詞客多情，燃膏辛苦。想蘇小鄉親，三生許認，試聽深篁幽語。（原注：「河東君原楊氏，小字影憐，盛澤人。」）</p>

  <p class="bodytext">更有一趣味之事，即牧齋與縆雲詩之關係。請略論之。牧齋於列朝詩集中選録松圓縆雲詩八首全部不遺一篇，其注意此詩，自不待言。今檢有學集玖「戊戌新秋日吴巽之持孟陽畫扇索題爲賦十絶句」（寅恪案，吴巽之名士權。見汪然明春星堂詩集叁西湖韻事「雪後吴巽之集同社邀鄒臣先生探梅聞笛」詩，附吴士權次韻。又閔麟嗣纂黄山志伍藝文門載吴士權「别湯泉小劄」云：「今來故鄉。」然則巽之乃徽州人，與程孟陽爲同鄉也。）云：</p>

  <p class="bodytext-fs-first-np">長日繙經懺昔因。西堂香寂對蕭晨。前塵影事難忘却，只有秋風與故人。</p>

  <p class="bodytext-fs-np">斷楮殘縑價倍增。人間珍賞若爲憑。松圓遺墨君應記，不是縆雲即送僧。（自注：「孟陽别妓有縆雲詩扇。」）</p>

  <p class="bodytext-fs-np">參錯交蘆黯淡燈。扁舟風物似西興。每於水澗雲多處，愛畫袈裟乞食僧。</p>

  <p class="bodytext-fs-np">畫裏僧衣接水文。菰烟蘆雨白紛紛。看他皴染無多子，只帶西灣幾片雲。</p>

  <p class="bodytext-fs-np">細雨西樓墊角巾。髩絲香篆浄無塵。如今畫裏重看畫，又説陶家畫扇人。</p>

  <p class="bodytext-fs-np">落葉蕭疎破墨新。摩挲手跡話霑巾。廿年夜月秋燈下，無復停歌染翰人。</p>

  <p class="bodytext-fs-np">輕鷗柔艣羃江烟。櫓背三僧企脚眠。只欠渡頭麾扇叟，岸巾指點汎江船。</p>

  <p class="bodytext-fs-np">春水桐江訣别遲。孤舟摇曳斷前期。可憐船尾支頤者，還似江干招手時。</p>

  <p class="bodytext-fs-np">一握齊紈颺劫灰。封題鄭重莫頻開。祇應把向西臺上，東海秋風哭幾回。（錢曾有學集詩注本「東」作「遼」。）</p>

  <p class="bodytext-fs-last-np">秋風廿載哭離羣。泉路交期一葉分。依約情人懷袖裏，每移秋扇感停雲。（此首錢曾注本爲第貳首。其餘各首排列，依次順推。）</p>

  <p class="bodytext">寅恪案，此十絶句甚佳。然欲知詩中所言之事實，則須取牧齋及孟陽兩人其他諸作參之，始能通解。初學集肆陸「游黄山記」序云：</p>

  <p class="bodytext-fs-only-np">辛巳春余與程孟陽訂黄山之游。約以梅花時相尋于武林之西溪。踰月而不至。余遂有事于白嶽，黄山之興少闌矣。徐維翰書來勸駕，讀之兩腋欲舉，遂挾吴去塵以行。（可參後論東山詶和集有關吴拭條。）</p>

  <p class="bodytext">列朝詩集丁壹叁程嘉燧小傳云：</p>

  <p class="bodytext-fs-only-np">辛巳春孟陽將歸新安。余先游黄山，訪松圓故居，題詩屋壁。歸舟抵桐江，推篷夜語，泫然而别。</p>

  <p class="bodytext">耦耕堂存稿詩首載耦耕堂自序云：</p>

  <p class="bodytext-fs-only-np">庚辰春主人（寅恪案，「主人」指牧齋。）移居入城，余將歸新安。仲冬過半野堂，方有文酒之燕。留連惜别，欣慨交集。且約偕游黄山，而余適後期。辛巳春，受之過松圓山居，題詩壁上。歸舟相值於桐江，篝燈永夕，泫然而别。</p>

  <p class="bodytext">同書下「和錢牧齋過長翰山居題壁詩」序云：</p>

  <p class="bodytext-fs-only-np">辛巳三月廿四日未至桐廬廿里，老錢在官舫，揚帆順流東下。余唤小漁艇絶流從之。同宿新店，示黄山新詩，且聞曾至余家，有題壁詩。次韻一首。</p>

  <p class="bodytext">耦耕堂存稿文下「古松煤墨記」略云：</p>

  <p class="bodytext-fs-only-np">長翰山故多喬木，古宅後巨松千尺。千餘年物也。邇年生意頓盡。余博訪古燒松搗煤之法，得之周藩宗侯。歲辛巳自吴裹粮歸，董治之。墨成，命曰古松煤。是年春海虞錢學士遊黄山，過山居看松題詩而去。</p>

  <p class="bodytext">同書同卷「題歸舟漫興册」略云：</p>

  <p class="bodytext-fs-first-np">崇禎辛巳三月歸自湖上，將入舟，則錢老有歸耗矣。（可參後論東山詶和集與此有關諸條。）</p>

  <p class="bodytext-fs-last-np">庚辰臘月望，海虞半野堂訂遊黄山。正月［十］六日牧翁已泊舟半塘矣。（寅恪案，「六」字上當闕「十」字。兹據東山詶和集壹柳錢沈蘇諸人上元夜詩補「十」字。）又停舟西溪，相遲半月，乃先發。余三月一日始入舟，望日至湖上，將陸行從，而忽傳歸耗，遂溯江逆之，猶冀一遇也。未至桐廬二十里，而官舫挾兩舸揚帆蔽江而下。余駕漁艇，截流溯之，相見一笑。隨出所收汪長馭家王蒙九峯圖及榆村程因可王維江雪卷同觀，并示余黄山紀遊諸詩。讀未半，而風雨驟至，欹帆側柁，雲物晦冥，溪山改色。因發錢塘梁娃所貽關中桑落，共斟酌之，（寅恪案，此「梁娃」疑是梁喻微。可參後論林天素柳如是尺牘小引「時唱和有女史纖郎」句下所考。）不覺迫暮。同宿新店下，去富陽不遠矣。知老錢曾獨訪長翰山居，留詩松圓閣壁，看松于舊宅之旁，由南山隖取逕而去。</p>

  <p class="bodytext">綜觀上列錢程諸作，知牧齋詩所言者，爲與孟陽生離死别之情况也。第叁首云：「愛畫袈裟乞食僧。」則孟陽畫扇上舟中之人，牧齋皆以僧目之。第柒首云：「櫓背三僧企脚眠。」（可參康熙乙丑金匱山房本有學集肆陸「題李長蘅畫扇册」第玖則。）第捌首云：「可憐船尾支頤者。」皆畫中之僧。「三僧」即牧齋吴去塵及孟陽。第柒首中「渡頭麾扇」，「岸巾指點」及第捌首中「江干招手」之人，即孟陽與牧齋最後訣别時之狀。第貳首中「送僧」之「僧」，乃牧齋自謂之辭。蓋牧齋於明亡以後，即以空門自許。必作如是解，然後知第貳首中，（錢遵王注本爲第叁首。）「不是縆雲即送僧」之意，乃謂松圓遺墨之最有價值者，實爲有關河東君及本人之作品。觀第貳首原注，則又知孟陽當日爲河東君畫像并自書縆雲詩於扇上，以贈河東君。河東君尚藏此扇，而牧齋猶見及之也。第伍首云：「細雨西樓墊角巾。」者，孟陽流寓嘉定時，居汪無際墊巾樓，前已論及。吴巽之索題之扇，不知何時所畫。至於縆雲詩扇，雖亦非孟陽居此樓時所作，但「西樓」二字，當從晏小山蝶戀花「别恨」詞「醉别西樓醒不記。春夢秋雲，聚散真容易」而來。晏氏之詞本綺懷之作，亦正與縆雲詩情事相類，可以借用也。第玖首中「東海揚塵」「西臺慟哭」（見謝翱晞髮集拾登西臺慟哭記。）亡國遺民之語，不忍卒讀。子陵釣臺復是當日錢程二人經過之地也。第拾首云：「秋風廿載哭離羣」者，錢程二人自崇禎十四年辛巳暮春别後，（可參「春水桐江訣别遲」句。）至順治十五年戊戌新秋吴巽之持扇索題時，將近廿年矣。牧齋此十首詩中，三用「秋風」之語，自與吴巽之索題時之新秋季節及班婕妤「怨歌行」有關，（見文選貳柒樂府上及玉臺新詠壹。）不待贅言。但第壹首云：「前塵影事難忘却，只有秋風與故人。」第玖首云：「祇應把向西臺上，東海秋風哭幾回。」則借用世人所習知之張季鷹「因見秋風起，乃思吴中菰菜蓴羮鱸魚膾」故事，（見晉書玖貳張翰傳。）以故鄉爲故國，抒寫其心中之隱痛耳。更可注意者，牧齋題此詩之次年，鄭成功即以舟師入長江，攻金陵。題此詩之前年秋冬，牧齋往遊南京，逼歲除乃還家。蓋牧齋自弘光後復明之活動，始終不替。魏耕説國姓之策，當亦預聞。詳見第伍章所論。「東海」「秋風」之句，實暗寓臧子源答陳孔璋書中「秋風揚塵，伯奎馬首南向」之意。（見後漢書捌捌臧洪傳。）牧齋賦詩之時，殊屬望於延平，非僅用神仙傳麻姑之語已也。俟後詳論。又此首末句「每移秋扇感停雲」，即此全十首之結語。「停雲」固用陶詩舊題，又是松圓爲河東君所賦之詩題。（詳見前論耦耕堂存稿詩中「停雲次茂初韻」七律。）今此「雲」則停留於家中，相與偕老而不去矣。辭意雙關，足見牧齋之才思。當崇禎十三年庚辰之冬至十四年辛巳之春，牧齋於松圓，則爲楚辭九歌少司命之「悲莫悲兮生别離」。於河東君，則爲「樂莫樂兮新相知」。此舊新悲樂異同之樞紐，實在「縆雲」一詩。故述牧齋一生生活之轉捩點，不可不注意此詩也。</p>

  <p class="bodytext">抑更有可笑可悲者，牧齋外集貳伍「題張子石湘游篇小引」（可參同書拾「嘉定張子石六十壽序」。）云：</p>

  <p class="bodytext-fs-only-np">孟陽晚年歸心禪説，作縆雲詩數十章，蟬媛不休。至今巡留余藏識中。夢迴燈炧，影現心口間。人生斯世，情之一字，熏神染骨，不唯自累，又足以累人乃爾。頃者見子石湘游諸詩，風神氣韻，居然孟陽。却恨孟陽已逝，不獲摇頭附髀，共爲吟賞。予讀此詩，感嘆宿艸，不復向明月清風，閑思往事，亦少有助于道心也。嘉平廿日蒙叟錢謙益題。</p>

  <p class="bodytext">寅恪案，牧齋此文不知作於何年。然其時孟陽之卒必已久矣。列朝詩集所選孟陽縆雲詩共八首。今牧齋云：「孟陽晚年歸心禪説，作縆雲詩數十章。」豈孟陽所作原有數十章之多，而耦耕堂詩之留存於今日者僅其中之八首耶？抑或牧齋以松圓之詩與河東君有關者，概目爲縆雲詩，如其所編東山詶和集之例耶？俟考。若牧齋之言可信，則「歸心禪説」之老人，窮力盡氣，不憚煩勞，一至於此。河東君可謂具有破禪敗道之魔力者矣。牧齋此文自謂「不復向明月清風，閑思往事，亦少有助於道心。」但其於垂死之時，所作「病榻消寒雜詠」第叁首「追憶庚辰冬半野堂文讌」詩云：「蒲團歷歷前塵事，好夢何曾逐水流。」（見有學集壹叁東澗詩集下。）是猶不能忘情者。言之雖易，行之實難。斯誠所謂「情之一字，熏神染骨」者歟？至牧齋所以題張子石湘游篇，言及孟陽縆雲詩者，非僅由張氏此篇，其性質與孟陽縆雲詩同類，實亦因子石孟陽當年與河東君有詩酒清游一段因緣也。</p>

  <p class="bodytext">崇禎九年丙子孟陽尚有一詩關涉河東君及朱子暇。此點與牧齋間接有關，兹論述之於下。耦耕堂存稿詩中及列朝詩集丁壹叁所選「二月上浣同雲娃踏青」詩後，即接以此詩。「六月鴛湖飲朱子暇，夜歸，與雲娃惜别」詩云：</p>

  <p class="bodytext-fs-only-np">尋得伊人在水湄。移舟同載復同移。水隨湖草間偏亂，愁似横波遠不知。病起尚憐妝黛淺，情來頗覺笑言遲。一樽且就新知樂，莫道明朝有别離。（寅恪案，楚辭九歌少司命云：「悲莫悲兮生别離，樂莫樂兮新相知。」乃孟陽此兩句所從出，自不待言。至新知一辭及其界説，見前論孟陽停雲詩并宋讓木秋塘曲序等條，兹不復贅。）</p>

  <p class="bodytext">寅恪案，朱子暇即朱治<img alt="" class="zhangyue-img-h1" src="../Images/image01443.gif" zy-enlarge-src="none"/>。其事蹟見劫灰録壹永曆帝紀，小腆紀年壹叁，小腆紀傳伍柒，明詩綜陸陸，檇李詩繫壹玖，光緒重修嘉興府志伍壹文苑傳，道光修同治重刊廣東通志貳肆職官表，道光修光緒重刊肇慶府志壹貳職官貳等，兹不詳述，但據廣東通志云：</p>

  <p class="bodytext-fs-first-np">［崇禎］十年　同知　朱治<img alt="" class="zhangyue-img-h1" src="../Images/image01444.gif" zy-enlarge-src="none"/>　吴大伊</p>

  <p class="bodytext-fs-np">十一年</p>

  <p class="bodytext-fs-np">十二年</p>

  <p class="bodytext-fs-last-np">十三年　同知　倪文華</p>

  <p class="bodytext">肇慶府志云：</p>

  <p class="bodytext-fs-last-np">［崇禎］十年　同知　李含璞　朱治<img alt="" class="zhangyue-img-h1" src="../Images/image01444.gif" zy-enlarge-src="none"/></p>

  <p class="bodytext-fs-np">十一年</p>

  <p class="bodytext-fs-last-np">十二年　同知　（以後缺。）</p>

  <p class="bodytext">可知崇禎十年朱子暇外，任肇慶府同知者，尚有其他之人。兩志所列之人名雖不同，然朱氏之到任所，（明詩綜，嘉興府志「同知」皆作「通判」。據小腆紀傳云：「天啓辛酉舉於鄉，選肇慶通判，歷同知。」蓋先選通判，後遷同知也。）必在崇禎十年無疑。故孟陽此詩亦應是九年所作。崇禎十三年肇慶府同知既非朱氏，則朱氏此時或已離任返家。其後來在廣東之活動，當是重返粤省以後所爲也。檢程錢兩家之集，關涉朱氏者，除此詩外，皆爲崇禎三年春夏間事，時間太早，無關考證。（可參耦耕堂存稿詩上「答朱子暇次牧齋韻三首」。列朝詩集丁壹叁上選程孟陽此詩，題作「答朱子暇見訪同牧齋次韻三首」題下有「庚午春」三字。初學集玖崇禎詩集伍「夏日偕朱子暇憩耦耕堂次子暇訪孟陽韻三首」。）自崇禎九年夏，至十三年冬河東君訪半野堂之前，未發現錢朱兩人有往還踪跡。牧齋集中涉及河東君之詩，最先爲第貳章所引之「觀美人手跡戲題七絶句」。此詩爲崇禎十三年春間所作。顧云美謂「嘉興朱治<img alt="" class="zhangyue-img-h1" src="../Images/image01443.gif" zy-enlarge-src="none"/>爲虞山宗伯稱其才，宗伯心豔之，而未見也」。檢商務重印本浙江通志壹肆拾選舉門舉人表載：「天啓元年辛酉科。朱治<img alt="" class="zhangyue-img-h1" src="../Images/image01443.gif" zy-enlarge-src="none"/>。嘉興人。肇慶同知。」是朱氏乃牧齋主浙江鄉試時所取士也。其以絶代名姝告於老座師，藉報受知之深恩，原無足怪。但此點恐爲朱氏尚未到肇慶同知任所前，或是崇禎十二年末離任所後之事，俱難決言。所可注意者，孟陽於崇禎十一年及十二年除夕，皆在牧齋家度歲，（參耦耕堂存稿詩下「［戊寅］除夕拂水山莊和牧齋韻二首」及「［己卯］除夕次牧齋韻」等詩。「戊寅」「己卯」皆據列朝詩集增入。）此時何不以河東君之才貌介紹於牧齋？可知此老心中直以「禁臠」視河東君，不欲他人與之接近，其情誠可鄙可笑矣。松圓於崇禎十三年冬復循例至牧齋家度歲，不意忽遇河東君，遂致狼狽而返。以垂死之年，無端招此煩惱，實亦有自取之道也。</p>

  <p class="bodytext">抑更有可論者，上已推定河東君於崇禎九年二月末，離嘉定返盛澤，何以距離僅百日，松圓忽在嘉興與雲娃惜别？若謂由於難堪相思之苦，高年盛暑，往訪河東君，則河東君非輕易接待不速之客者，如後引河東君與汪然明尺牘第壹叁通及第壹肆通之例，可以類推。松圓於此點應有感會，似不作斯冒昧之舉。檢初學集伍叁「封監察御史謝府君墓誌銘」略云：</p>

  <p class="bodytext-fs-only-np">鄞縣謝府君諱一爵。君以次子太僕寺少卿三賓封陝西道監察御史。以崇禎八年二月廿四日卒，年六十有四。其配孺人周氏，以是年十月廿七日卒，年六十有二。三賓與其兄三階弟三台三卿以崇禎十三年某月甲子，合葬君夫婦于郡西翠山之陽。三賓余門人也，狀君之行來乞銘。</p>

  <p class="bodytext">及耦耕堂存稿文上「弔問」略云：</p>

  <p class="bodytext-fs-only-np">四明謝侯去嘉定之明年，以名御史監軍山東。出奇破賊，有勘定功。朝命擢公太僕寺卿。未幾，以太公封侍御翁憂去，奔喪戒行，而横罹讒口。繼而有母太夫人之喪，前後遠邇之會弔者，彌年未已。丙子夏六月亢旱，驕陽流金鑠石，禾槁川涸，水無行舠。門下布衣新安程某貧老且廢，纍然扶杖擔簦而前。客或有止之者，又有難之者曰：「公有遺愛深德於子，子老而赴弔，宜矣。然古者弔不及哀，謂之非禮。今日月有時，喪制有嘗，怙恃之戚皆已卒哭。子之往，其何説之詞？」不肖對曰：「否否。禮之弔，非獨哀死也。凡列國水旱之不時，年穀之不登者，皆弔。古者三月無君，則弔。侯不幸廉貞而蒙讒毁。聞風慕義，猶將弔屈哀賈，悲歌涕泗于千百世之間，又烏可以尋常久近論哉？」客聞之，斂容拱手退曰：「唯唯。」敬書之，以告於閽人下執事。</p>

  <p class="bodytext">寅恪案，孟陽此次之冒暑遠弔謝氏之喪，必多譏笑之者。其作文解嘲，甚至以三賓爲「廉貞」，可鄙可笑。其文引經據典，刺刺不休，兹不備録。究其實情，當爲希求象三之救濟耳。明代山人之品格，如平山冷燕所描寫之宋信，即是一例。松圓平日生活，除得侯廣成錢牧齋等資濟之外，尤受象三之援助，自無可疑。崇禎九年春間，河東君來遊嘉定，孟陽竭盡精力財力，相與周旋。「三月無［河東］君」之後，困窘至極，故不能不以七十二歲之殘年，觸六月之酷熱，遠赴浙東，以弔過時之喪。舍求貸於富而多金之謝太僕，恐無其他理由。鴛湖乃嘉定鄞縣往還所經之路線。據「弔問」中「丙子夏六月門下布衣新安程某貧老且廢，纍然扶杖擔簦而前」等語推之，則松圓「與雲娃惜别」詩，實往弔象三途中所作。又文中二客之語，自是孟陽假設，不必確定爲何人。但此次鴛湖所遇見之河東君及朱子暇，觀其後來所表現，人格俱出孟陽之上。然則此兩人於中途勸阻，亦有可能。不必如文中所述，二客之言乃發於嘉定啓行之時也。寅恪曩誦列朝詩集所選松圓此詩，未達其六月至鴛湖之意。今見「弔問」之文，始豁然通解，益信松圓謀身之拙，（寅恪案，全唐詩第拾函韓偓貳「安貧」七律云：「謀身拙爲安蛇足。」韓程兩人，雖絶不相似，然孟陽於河東君之關係，亦可謂蛇足之拙。故取以相比。讀者幸勿誤會。）河東君害人之深也。</p>

  <p class="bodytext">又牧齋所作象三父母合葬墓誌銘之時間，止言其葬在「崇禎十三年某月甲子」，而未詳何月。依通常之例，江浙地域以氣候關係，葬墳往往在冬季。墓誌乃埋幽之石，乞人爲文，自在葬墳稍前之時。據鄭氏近世中西史日對照表，崇禎十三年庚辰十月十七日及十二月十八日均爲甲子。若象三葬其父母在十二月甲子者，則或與河東君於此年十一月訪半野堂事有關。蓋牧齋此際文酒詶酢，必需多金，象三錢刀在手，當不甚吝嗇。但象三或未得知河東君此時適在虞山。老座主諛墓之文，實爲建築我聞室金屋之用者。否則象三將如崇禎十六年秋牧齋構絳雲樓以貯阿雲，貸款迫急，不得已出賣其心愛之宋槧漢書，減損原價二百金之例，以逞其雖失美人，而得異書之快意矣。</p>

  <p class="bodytext">復次，朱子暇介紹河東君於牧齋，出自顧云美之口，自應可信。至其在崇禎何年，尚難確定，但牧齋最初得見河東君，實在崇禎十三年庚辰冬間，記載明顯，絶無疑義。豈意竟有怪誕之説，如牧齋遺事中之「柳姬小傳」所言者，今不得不略引其文辨斥之。此傳亦不甚短，故兹先録其上半節於下，其後半節則俟於第伍章論之。傳文略云：</p>

  <p class="bodytext-fs-only-np">柳雲産也。匪師匪濤，而能擷篇綴句，蠱及虞山鮮民。鮮民者，宗伯勝國，内院新朝者也。鮮民始以文章氣誼，樹幟東林，而仕路牴牾，不無晚節之慨。叩其沈博豔麗，掞藻鉤玄，堪追衮國黄州之步。惟是青娥之癖與年俱深，雖身近楚山，而心懷女校書，商訂風雅，於姬慊焉。適民以被訐事北逮。姬踉蹌歸里，復爲豪者主之，先折之悵，激於言旋。桎梏其人，而姬始出，所要於民者萬端，金屋之貯，予倡汝和，詡司馬之清娱，媲冶成之尚書矣。時而佳辰令節，宗族中表，窮百變，致百物，嘘之春温，拂之霜折，姬若爲夷然也者。</p>

  <p class="bodytext">傳末附跋語云：</p>

  <p class="bodytext-fs-only-np">右柳姬小傳，八十翁於曩時目見其事，而爲之者也。後戊辰秋簡菴閲而録之。</p>

  <p class="bodytext">寅恪案，八十翁究爲何人之託名，不易考知。至簡菴則疑是林時對。據鮚埼亭集貳陸「明太常寺卿晉秩右副都御史繭菴林公逸事狀」（參雍正修寧波府志貳捌人物志及小腆紀傳伍柒遺臣二林時對傳等。）略云：</p>

  <p class="bodytext-fs-only-np">公諱時對，字殿颺。學者稱爲繭菴先生。浙之寧波府鄞縣人。公以崇禎［十二年］己卯，［十三年］庚辰連薦成進士，時年十八，授行人司行人。常熟□侍郎□□，聞公名，招致之，公不往。公論人物，不少假借。同里錢光繡嘗講學石齋黄公之門。其於翰林張溥，儀部周鏕，皆嘗師之，而學詩於□□。公曰，婁東朝華耳，金沙羊質而虎皮者也，皆不足師。□□晚節如此，又豈可師？子師石齋先生，而更名師乎？光繡謝之。先公嘗曰，吾年十五，隨汝祖往拜公牀下，自是嘗摳衣請益。間問漳海黄公遺事。公所舉自東厓所作行狀外，别傳哀誄輓詩祭文及雜録諸遺事，幾百餘家。其餘所聞，最少者亦不下數十家。恨不能强記。自公殁後，所謂繭菴逸史者，闕不完。其詩史共四卷。今歸於予。</p>

  <p class="bodytext">殿颺於崇禎十三年庚辰中式會試，其年十八，下數至康熙戊辰應爲六十六歲。似與八十翁之稱不合。然文人故作狡獪，亦常有事，殊不能謂必非殿颺自託筆名也。至若「簡菴」，當是林氏以「繭」與「簡」音近詭稱耳。取林氏所著留補堂文集貳「朋黨大略記」并荷牐叢談「東林依草附木之徒」條及論錢牧齋及黄石齋事等觀之，頗與柳姬小傳類似。然則此傳縱非林氏自撰，亦是林氏所嘉許，以爲作傳者所目見，而實可信者也。</p>

  <p class="bodytext">復次，錢柳同時人有松江籍曹千里家駒號繭菴者，著説夢一書，述明末清初松江事。其自序略云：</p>

  <p class="bodytext-fs-only-np">余行年八十，天假之年，偷生長視，使得縱觀夫升沈榮瘁之變態。若輩之夢境已盡，何不以筆代舌，使後人得寓目焉。余非目覩不敢述，匪曰傳信，或不至夢中説夢云爾。</p>

  <p class="bodytext">則「柳姬小傳」跋語中之號「八十翁」者之年及「目見其事」等語，與曹氏似有關，亦似無關，未敢決言。又此書中不道及錢柳事。或以牧齋不屬松江之範圍，遂不列於此帙。但有可注意者，此書壹「紀侯懷玉［承祖］殉難事」條云：</p>

  <p class="bodytext-fs-only-np">鼎革之際，惟［吴］繩如［嘉胤，夏］瑗公［允彝］，從容就義，言之齒頰俱香。即臥子一死，直是迫於計窮，未得與吴夏比烈也。</p>

  <p class="bodytext">則於臥子尚有微辭，豈由臥子與河東君有關之故歟？姑記於此，以俟更考。夫牧齋於崇禎九年丙子冬奉逮捕之命，十年丁丑春北行，是年夏，至京下獄。十一年戊寅夏被釋出獄，是年冬抵家。此皆年月先後之確可考者。焉有如柳姬小傳所謂「民以被訐事北逮，姬踉蹌歸里」等不與年月事實相符之妄言耶？斯本稍知明季史事者所易辨，無取多贅。惟傳云：「佳辰令節，宗族中表，窮百變，致百物，嘘之春温，拂之霜折，姬若爲夷然也者。」則最能得當日河東君適牧齋後與錢氏宗親關係之實况。後來錢曾假其族貴錢朝鼎，迫害河東君以洩夙憤，殊非偶然。由是言之，此傳之記述，亦有可取之點也。</p>

  <p class="bodytext">崇禎九年丙子河東君之踪跡，尚有可以考見者，即第貳章中，節引之沈虬河東君傳，所載張溥往訪徐佛，因得見河東君一事。此傳間有可取之處。寅恪草此文，分段全録顧云美所撰河東傳。今更全録沈作，以供讀者之互證。但葛昌楣君蘼蕪紀聞上引此傳，共分前後兩段，文義不貫。兹以鄙意取後段之文，依其辭理插入前段中，以便觀覽焉。沈氏傳云：</p>

  <p class="bodytext-fs-only-np">河東君柳如是者，吴中名妓也。美丰姿，性獧慧，知書善詩律。分題步韻，頃刻立就。使事諧對，老宿不如。四方名士，無不接席唱酬。崇禎戊寅間，年二十餘矣。昌言於人曰，吾非才學如錢學士虞山者不嫁。虞山聞之，大喜過望。曰，今天下有憐才如此女子者乎？吾非能詩如柳是者不娶。庚辰冬如是始過虞山，即築我聞室居之，以迎其意。十日落成，留之度歲。辛巳六月虞山於茸城舟中與如是結褵。學士冠帶皤髮，合卺花燭，儀禮備具。賦催妝詩，前後八首。雲間<img alt="" class="zhangyue-img-h1" src="../Images/image01445.gif" zy-enlarge-src="none"/>紳，譁然攻討，以爲褻朝廷之名器，傷士大夫之體統。幾不免老拳。滿船載瓦礫而歸，虞山怡然自得也。稱爲繼室，號河東君。建絳雲樓，窮極壯麗，上列圖史，下設幃帳，以絳雲仙姥比之，褻甚矣。不數年，絳雲樓災，宜也。但河東君所從來，余獨悉之。我邑盛澤鎮有名妓徐佛者，能詩善畫蘭，雖居鄉鎮，而士大夫多有物色之者。丙子年間，婁東張西銘先生慕其名，至垂虹亭，易小舟訪之，而佛已于前一日嫁蘭溪周侍御之弟金甫矣。院中惟留其婢楊愛。楊色美于徐，詩字亦過于徐。因攜至垂虹，余于舟中見之，聽其音，禾中人也。及長，豪宕自負，有巾幗鬚眉之論。易姓名爲柳。歸錢之後，稍自斂束，在絳雲樓校讎文史。牧齋臨文，有所檢勘，河東君尋閲，雖牙籤萬軸，而某册某卷，立時翻點，百不失一。所用事或有舛誤，河東君頗爲辨正，故虞山甚重之。常衣儒服，飄巾大袖，間出與四方賓客談論，故虞山又呼爲柳儒士。</p>

  <p class="bodytext">寅恪案，八十翁之「柳姬小傳」，乃王子師所謂司馬遷之謗書。其誣妄特甚之處，本文略加駁正，其餘不符事實之小節，亦未遑詳論也。顧云美爲河東君作傳，頗多藻飾之辭，固不足怪。但甚至不言其自徐佛處轉入周念西家，後復流落人間一節，似未免過泥公羊春秋爲尊者諱親者諱賢者諱之旨矣。次雲傳雖遠勝於八十翁，而不及顧云美。然其中實有可取之處，如言河東君「豪宕自負，有巾幗鬚眉之論」及「歸錢之後，稍自斂束」等，甚能寫出河東君之爲人，并可分辨其適牧齋前後之稍有不同也。兹所欲考者，即崇禎九年丙子，河東君與張西銘會見一事。據蔣逸雪編張溥年譜崇禎九年丙子條云：</p>

  <p class="bodytext-fs-only-np">九月出遊蘇錫江陰，十月始歸。</p>

  <p class="bodytext">關於曾訪盛澤鎮及游垂虹亭等事，皆無痕跡可尋。但次雲之言，必非虚構。豈天如於此年秋間出游蘇錫，乘便一往盛澤耶？若此推測不誤，則河東君之遇見張天如，乃在是年六月於鴛湖遇見程朱兩人之後矣。更俟詳考。至錢士青文選誦芬堂文稿六編「柳夫人事略」所言天如臥子與牧齋争娶河東君事，殊爲荒謬，不足置辨。</p>
</body>
</html>