<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0001.css" rel="stylesheet" type="text/css"/>
</head>
<body>
  <h2 class="text-title-2">（一）吾家先世中醫之學</h2>

  <p class="bodytext">吾家素寒賤，先祖始入邑庠，故寅恪非姚逃虚所謂讀書種子者。先曾祖以醫術知名於鄉村間，先祖先君遂亦通醫學，爲人療病。寅恪少時亦嘗瀏覽吾國醫學古籍，知中醫之理論方藥，頗有由外域傳入者。然不信中醫，以爲中醫有見效之藥，無可通之理。若格於時代及地區，不得已而用之，則可。若矜誇以爲國粹，駕於外國醫學之上，則昧於吾國醫學之歷史，殆可謂數典忘祖歟？曾撰三國志中印度故事，崔浩與寇謙之及元白詩箋證稿第伍章法曲篇等文，略申鄙見，兹不贅論。小戴記曲禮曰：「醫不三世，不服其藥。」先曾祖至先君，實爲三世。然則寅恪不敢以中醫治人病，豈不異哉？孟子曰：「君子之澤，五世而斬。」長女流求，雖業醫，但所學者爲西醫。是孟子之言信矣。郭筠仙嵩燾養知書屋文集貳壹陳府君墓碑銘略云：</p>

  <p class="bodytext-fs-only-np">陳琢如先生諱偉琳。祖鯤池由閩遷江西之義甯州，再傳而生先生。考克繩，生子四人，先生其季也。先生以太淑人體羸多病，究心醫家言，窮極靈樞素問之精藴，遂以能醫名。病者踵門求治，望色切脈，施診無倦。配李淑人。子三人，樹年某官，觀瑞殤，寶箴［咸豐］辛亥舉。</p>

  <p class="bodytext">翁文恭公日記「光緒二十一年乙未正月二十日」條云：</p>

  <p class="bodytext-fs-only-np">晚訪陳右銘，未見。燈後右銘來辭行，長談。爲余診云，肝旺而虚，命腎皆不足。牛精汁白朮皆補脾要藥，可常服。（自注：「脈以表上十五杪得十九至，爲平。余脈十八至，故知是虚。」）</p>

  <p class="bodytext">據此，中醫之學乃吾家學，今轉不信之，世所稱不肖之子孫，豈寅恪之謂耶？</p>

  <p class="bodytext">寅恪少時多病，大抵服用先祖先君所處方藥。自光緒二十六年庚子移家江甯，始得延西醫治病。自後吾家漸不用中醫。蓋時勢使然也。猶憶光緒二十一年乙未，先祖擢任直隸布政使，先君侍先祖母留寓武昌，（先祖母事蹟見馬通伯丈［其昶］所撰陳母黄夫人墓誌銘。）一日忽見傭工攜魚翅一榼，酒一甕并一紙封，啓先祖母曰，此禮物皆譚撫臺所贈者。紙封内有銀票伍佰兩，請查收。先祖母曰，銀票萬不敢受，魚翅與酒可以敬領也。傭工從命而去。譚撫臺者，譚復生嗣同丈之父繼洵，時任湖北巡撫。曾患疾甚劇，服用先祖所處方藥，病遂痊愈。譚公夙知吾家境不豐，先祖又遠任保定，恐有必需，特餽以重金。寅恪侍先祖母側，時方五六歲，頗訝爲人治病，尚得如此酬報。在童稚心中，固爲前所未知，遂至今不忘也。</p>

  <p class="bodytext">又光緒二十五年己亥先祖寓南昌，一日諸孫侍側，閒話舊事，略言昔年自京師返義甯鄉居，先曾祖母告之曰，前患咳嗽，適門外有以人參求售者，購服之即痊。先祖詫曰，吾家素貧，人參價貴，售者肯以賤價出賣，此必非真人參，乃薺苨也。蓋薺苨似人參，而能治咳嗽之病。本草所載甚明。（見本草綱目壹貳「薺苨」條。）特世人未嘗注意及之耳。寅恪自是始知有本草之書，時先母多臥疾，案頭常置本草綱目節本一部，取便翻閲。寅恪即檢薺苨一藥，果與先祖之言符應。是後見有舊刻醫藥諸書，皆略加披閲，但一知半解，不以此等書中所言者爲人處方治病，唯藉作考證古史之資料，如論胡臭與狐臭一文，即是其例也。</p>
</body>
</html>