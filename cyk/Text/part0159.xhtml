<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0007.css" rel="stylesheet" type="text/css"/>
</head>
<body>
  <h3 class="text-title-3">第貳期</h3>

  <p class="bodytext">此期爲崇禎八年春季並首夏一部分之時間。臥子與河東君在此期内，其情感密摯，達於極點，當已同居矣。顧云美河東君傳所謂「適雲間孝廉爲妾」者，即指此時期而言。其實河東君於此期内，與臥子之關係，與其謂之爲「妾」，不如目之爲「外婦」，更較得其真相也。此期陳楊兩人之作品頗多，僅能擇其最要者論述之。至於詩餘一類，則編輯者以詞之調名同異爲次序，非全與時間之先後有關係。故就詩餘以考證年月行事，自極困難。猶不如集中詩文之排列，略有時代早晚之可推尋也。今不得已，唯擇取陳忠裕全集詩餘一類中春閨諸詞及其他有關河東君者，并戊寅草中詩餘之與臥子或春季有關者，綜合論述之，要以關涉春令者爲多。不論是否陳楊兩人前此和轅文之作，並其他不屬於此期所賦者，亦繫於此期。所以如此者，因其大多數皆與春季有關，而此期之時間，大部分又屬於春季之故也。據前論「早梅」詩時，已引鄭氏表載崇禎七年甲戌正月六日立春，十二月十七日又立春，臥子詩「垂垂不動早春間」句之「春」，乃指崇禎七年十二月十七日立春而言。由此例推計，第貳期内所論述之臥子諸詩，其「春」字之界説，有指崇禎七年十二月十七日立春者，亦有指八年春季者，蓋跨越七年末及八年春季頗長之時間。今陳忠裕全集諸詩乃分體編輯之書，詳確劃分年月，殊爲不易。職是之故，兹論述臥子此期諸詩，未必悉作於崇禎八年，實亦雜有崇禎七年末所賦者。讀者分别觀之，不可拘泥也。</p>

  <p class="bodytext">陳忠裕全集捌平露堂集「早春行」五古云：</p>

  <p class="bodytext-fs-only-np">楊柳烟未生，寒枝幾回摘。春心閉深院，隨風到南陌。不令晨妝竟，偏采名花擲。香衾捲猶煖，輕衣試還惜。朝朝芳景變，暮暮紅顔易。感此當及時，何復尚相思。韶光去已急，道路日應遲。願爲階下草，莫負豔陽期。</p>

  <p class="bodytext">寅恪案，此題後爲「清明雨中晏坐，憶去歲在河間」一題。初視之，「早春行」似爲崇禎八年春季所作。其實臥子集既爲分體之書，此兩題作成時間，非連續銜接者，未可執此遂謂「早春行」乃崇禎八年春季所作，前論「過舒章園亭」詩已及之。其他類似者，可以此例推之也。「早春行」篇中寫春閨早起之情景，甚妙。觀「感此當及時，何復尚相思」及「願爲階下草，莫負豔陽期」等句，則此時臥子與河東君之關係，可以想見矣。</p>

  <p class="bodytext">陳忠裕全集壹壹平露堂集有「早春初晴」，「陽春歌」（原注：「和舒章。」），「櫻桃篇」及「春日風雨浹旬」等綺懷之什。除「早春行」疑爲崇禎七年冬季立春之前所作者外，其餘當是崇禎八年春間爲河東君而作者。兹不能悉載，但録「早春初晴」及「春日風雨浹旬」兩題。所以選擇此兩題之故，因「早春初晴」一題，可與前録五古「早春行」比較。「春日風雨浹旬」一題，可與後録臥子所作詩餘中「春閨風雨」諸闋參證也。</p>

  <p class="bodytext">「早春初晴」云：</p>

  <p class="bodytext-fs-only-np">今朝春態劇可憐。輕雲窈窕來風前。繡閣梅花墮緑玉，牙牀枕角開紅綿。宿雨猶含蘭葉紫。已多陌上繁華子。可能齊出鳳樓人，同時走馬鸎聲裏。茂陵才人獨焚香。魚箋麗錦成文章。空有蛾眉閉深院，不若盈盈嬌路旁。</p>

  <p class="bodytext">「春日風雨浹旬」云：</p>

  <p class="bodytext-fs-only-np">城南十日雨，堦下生青苔。梅花溼如霧，東風吹不開。落紅滿江曲。蒿藍春水緑。黄鶯醒尚啼，白鷺飛還浴。幽雨沈沈麗景殘。浮雲入坐羅衣寒。翠竹迷離日欲暮，孤亭黯靄憑欄干。芳草風流寒食路。無限青驄楊柳樹。遥望海棠紅滿枝，可憐難向前溪渡。</p>

  <p class="bodytext">陳忠裕全集壹肆平露堂集「春日酬舒章言懷之作」五律二首之一云：</p>

  <p class="bodytext-fs-only-np">積雨迷時令，不知春已深。君懷當綺豔，吾意怯登臨。自短風雲氣，猶憐花草心。何堪看淑景，辛苦獨鳴琴。</p>

  <p class="bodytext">同書同卷「今年梅花爲積雨所困。過慤人館中，見其娟然哀麗。戲言欲以石甃其下，如曲水之製，酌其香雨。斯亦事之可懷者，賦此以記之」五律云：</p>

  <p class="bodytext-fs-only-np">夜夜思春至，當時已棄捐。無從留豔質，有計酌寒泉。錦石支文砌，温池想翠鈿。華清愁絶地，行雨出神仙。</p>

  <p class="bodytext">寅恪案，臥子賦此二題，言外自有人在。其爲河東君而作，固不待言。所可注意者，即崇禎八年春間多雨一事。陳忠裕全集年譜崇禎八年乙亥條附李雯「會業序」略云：「今年春闇公臥子讀書南園。春多霖雨。」又取臥子詩證之，如陳忠裕全集捌平露堂集「清明雨中晏坐」及「上巳城南雨中」五古。同書壹壹平露堂集「春日風雨浹旬」七古。同書壹肆平露堂集除上録兩題外，尚有「南園即事」二首之一云：「葭荻乘新漲」及「花朝溪土（上？）新雨」等五律。同書壹陸平露堂集「乙亥元日」七律云：「密雨千門花影涼。」同書壹玖平露堂集「桐花」七絶云：「輕陰微雨畫簾開。」等，可爲例證。考崇禎八年清明在二月十八日。（此月爲小盡。）清明前後約共一月，其間幾無日不有風雨。臥子與河東君之同居，適值此際，詩云：「風雨如晦，雞鳴不已。」又云：「女曰雞鳴，士曰未旦。」正陳楊二人此時之謂矣。</p>

  <p class="bodytext">今檢戊寅草中崇禎八年春季河東君之詩，其與此期節物有關者，迻録於下，以見一斑。其實河東君當時此類作品，應不止此少數也。</p>

  <p class="bodytext">戊寅草「楊柳」云：</p>

  <p class="bodytext-fs-only-np">不見長條見短枝。止緣幽恨減芳時。年來幾度絲千尺，引得絲長易别離。</p>

  <p class="bodytext">其二云：</p>

  <p class="bodytext-fs-only-np">玉階鸞鏡總春吹。繡影旎迷香影遲。憶得臨風大垂手，銷魂原是管相思。</p>

  <p class="bodytext">「楊花」云：</p>

  <p class="bodytext-fs-only-np">輕風淡麗繡簾垂。婀娜簾開花亦隨。春草先籠紅芍藥，雕欄多分白棠梨。黄鸝夢化原無曉，杜宇聲消不上枝。楊柳楊花皆可恨，相思無奈雨絲絲。</p>

  <p class="bodytext">「西河柳花」云：</p>

  <p class="bodytext-fs-only-np">豔陽枝下踏珠斜。别按新聲楊柳花。總有明妝誰得伴，憑多紅粉不須誇。江都細雨應難濕，南國香風好是賒。不道相逢有離恨，春光何用向人遮。</p>

  <p class="bodytext">「春江花月夜」云：</p>

  <p class="bodytext-fs-only-np">小砑紅箋茜金屑，玉管兔毫團紫血。閣上花神豔連纈，那似璧月句妖絶。結綺雙雙描鳳凰。望仙兩兩畫鴛鴦。無愁天子限長江。花底死活酒底王。臙脂臂捉麗華窘，更衣殿秘絳燈引。龍綃貼肉汗風忍。七華口令着人緊。玳筵頂飛香霧膩。銀燭媚客滅幾次。强飲犀桃江令醉。承恩夜夜臨春睡。麟帶切紅紅欲墮（墜）。鸞釵盤雪尾梢翠。夢中麝白桃花迴。半面天烟乳玉飛。碧心跳脱紅絲匼。驚破金猊香着月。殿頭鹵簿繡髮女。籤重慵多吹不起。</p>

  <p class="bodytext">寅恪案，上録四題中，三題皆與柳有關。柳固爲詩人春季題詠之物，但亦是河東君自寄其身世之感所在。故後來竟以柳爲寓姓，殊非偶然也。崇禎八年春季多雨，可於「楊花」七律「楊柳楊花皆可恨，相思無奈雨絲絲」之語見之。九宫大成南北詞宫譜壹南詞仙呂宫引有「西河柳」之調名，并載李伯華開先［林冲］寶劍記［第貳伍出］中此曲。其結語云：「落紅滿地，肯學楊花無定。」河東君賦此詩，殆有感於斯語耶？據東山詶和集壹程偈菴「次牧翁再贈」詩云：「彈絲吹竹吟偏好。」牧齋初學集貳拾東山集肆「仲春十日自和合歡詩」四首之四云：「流水解翻筵上曲」及「歌罷穿花度好音」等句，可知河東君固能彈絲吹竹解曲善歌者。其賦「西河柳花」之詩，亦無足怪矣。今日所見河東君諸詞，除金明池「詠寒柳」數闋外，其他諸詞頗多有似曲者。此點恐與河東君之長於度曲有關。當時松江地域施子野輩以度曲著稱，河東君居此地域，自不免爲其風氣所薰習也。又「春江花月夜」一題，乃效温飛卿之豔體，（參樂府詩集肆柒「春江花月夜」題，所録諸家之作。）而作李長吉之拗詞。其中「無愁天子限長江。花底死活酒底王」之句，尤新麗可誦也。</p>

  <p class="bodytext">又陳忠裕全集壹捌平露堂集「晚春遊天平」五言排律云：</p>

  <p class="bodytext-fs-only-np">自入桃源去，層阿翠不收。珮環空澗響，雲霧曉窗流。紅藥生金屋，青山倚畫樓。鶯啼開玉帳，柳動拂銀鈎。解帶温泉夜，凝妝石鏡秋。碧潭春濯錦，丹榭雨張油。斜月通蕭史，微風醉莫愁。人繇花上度，客似夢中遊。歌舞何時歇，山川盡日留。橋猶名宛轉，鄉已失溫柔。豈必千年恨，登臨見古邱。</p>

  <p class="bodytext">寅恪案，臥子賦此詩之年，雖難確定，似是崇禎九年丙子暮春所作。細玩詩意，疑爲前此曾與河東君共遊天平，追念昔遊，詠懷古跡，詩特工麗，可稱佳什。故迻録之，以備臥子排律之一體焉。</p>

  <p class="bodytext">陳忠裕全集壹玖平露堂集「春思」七絶二首云：</p>

  <p class="bodytext-fs-first-np">深春無人花滿枝。小欄紅藥影離離。（「影」字可注意。）爲憐玉樹風前坐，（「憐」字可注意。）自翦輕羅日暮時。</p>

  <p class="bodytext-fs-last-np">桃李飛花谿水流。垂簾日日避春愁。不知幽恨因何事，無奈東風滿畫樓。</p>

  <p class="bodytext">又「春日早起」七絶二首云：</p>

  <p class="bodytext-fs-first-np">獨起憑欄對曉風。滿溪春水小橋東。始知昨夜紅樓夢，身在桃花萬樹中。</p>

  <p class="bodytext-fs-last-np">柳葉初齊暗碧池。櫻桃花落曉風吹。好乘春露迷紅粉，及見嬌鶯未語時。</p>

  <p class="bodytext">臥子在崇禎八年春間所賦七絶，頗似才調集中元微之之豔詩。蓋此時環境情思，殊與元才子「夢遊春」之遇合相似故也。所可惜者，今日吾人只能窺見此時河東君與臥子詶和詩章之極少數，如上所録戊寅草中諸篇是也。</p>

  <p class="bodytext">陳忠裕全集壹玖平露堂集「寒食」七絶三首云：</p>

  <p class="bodytext-fs-first-np">今年春早試羅衣。二月未盡桃花飛。應有江南寒食路，美人芳草一行歸。</p>

  <p class="bodytext-fs-np">垂楊小院倚花開。鈴閣沈沈人未來。不及城東年少子，春風齊上鬬雞臺。</p>

  <p class="bodytext-fs-last-np">愁見鴛鴦滿碧池。又將幽恨度芳時。去年楊柳滹沱上，此日東風正别離。（自注：「去年寒食在瀛莫間。」）</p>

  <p class="bodytext">寅恪案，前論崇禎六年春臥子所作「夢中補成新柳詩」，與崇禎十三年冬河東君所賦「春日我聞室作呈牧翁」詩有關。又前第貳章引牧齋與姚叔祥過明發堂共論近代詞人戲作詩原注中河東君「西湖」七絶一首（此詩本河東君湖上草己卯春西湖八絶句之第壹首。）云：</p>

  <p class="bodytext-fs-only-np">垂楊小苑繡簾東。鶯閣殘枝蝶趁風。最是西陵寒食路，桃花得氣美人中。</p>

  <p class="bodytext">可知河東君此詩實由臥子崇禎八年「寒食」絶句轉變而來。河東君之詩作於崇禎十二年春，距臥子作詩時雖已五年，而猶眷念不忘臥子如此，斯甚可玩味者。牧齋深賞河東君此詩，恐當時亦尚未注意臥子之原作。（寅恪案，宋徵璧撰平露堂集序略云：「陳子成進士歸，讀禮之暇，刻其詩草名白雲者。已又裒乙亥丙子兩年所撰著，爲平露堂集。」然則平露堂集之刻，在臥子丁其繼母唐孺人憂時。牧齋與姚士粦論詩，在崇禎十三年秋間。以時間論，牧齋有得見臥子詩之可能，但錢陳兩人詩派不同，牧齋即使得見平露堂集，亦必不甚措意也。）後人復稱道河東君此詩，自更不能知其所從來。故特寫拈出之，視作情史文壇中一重公案可也。</p>

  <p class="bodytext">兹綜合寅恪所見陳臥子河東君并宋轅文李舒章諸人之詞，相互有關者，略論述之。</p>

  <p class="bodytext">河東君戊寅草中諸詞及衆香詞書集雲隊中所選河東君詞，其調名題目與陳忠裕全集貳拾詩餘全相符合者，僅有踏莎行「寄書」及浣溪沙「五更」等。兹先迻録於下。</p>

  <p class="bodytext">陳臥子浣溪沙「五更」云：</p>

  <p class="bodytext-fs-only-np">半枕輕寒淚暗流。愁時如夢夢時愁。角聲初到小紅樓。　　風動殘燈摇繡幕，花籠微月淡簾鈎。陡然舊恨上心頭。</p>

  <p class="bodytext">河東君浣溪沙「五更」云：</p>

  <p class="bodytext-fs-first-np">金猊春守簾兒暗。一點舊魂飛不起。（寅恪案，「起」疑是「返」之譌寫。）幾分影夢難飄斷。</p>

  <p class="bodytext-fs-last-np">醒時惱見小紅樓，（寅恪案，「小紅樓」豈指徐氏别墅之南樓耶？）朦朧更怕青青岸。薇風漲滿花階院。</p>

  <p class="bodytext">陳臥子踏莎行「寄書」云：</p>

  <p class="bodytext-fs-only-np">無限心苗，鸞箋半截。寫成親襯胸前折。臨行簡點淚痕多，重題小字三聲咽。　　兩地魂銷，一分難説。也須暗裏思清切。歸來認取斷腸人，開緘應見紅文滅。</p>

  <p class="bodytext">河東君踏莎行「寄書」云：</p>

  <p class="bodytext-fs-only-np">花痕月片，愁頭恨尾。臨書已是無多淚。寫成忽被巧風吹，巧風吹碎人兒意。　　半簾燈焰，還如夢水。（寅恪案，衆香詞「水」作「裏」，較佳。恐是「裏」字僅餘下半，因譌寫成「水」也。）消魂照箇人來矣。開時須索十分思，緣他小夢難尋眎。（寅恪案，衆香詞「眎」作「你」。疑「眎」及「你」俱是「味」字之譌寫。）</p>

  <p class="bodytext">寅恪案，上録陳楊兩人之詞，調同題同，詞語復約略相同。其爲同時詶和之作，不待詳論。所可注意者，後來河東君金明池詠寒柳詞「念從前，一點東風，幾隔着重簾，眉兒愁苦」之語，或與此時兩人所賦浣溪沙「五更」之詞有關，亦未可知也。</p>

  <p class="bodytext">臥子别有浣溪沙兩闋，其題目雖與上引陳楊兩詞俱作「五更」者不同。但繹其詞意，當亦與河東君有關。故并迻録之，以資旁證。至宋轅文所賦浣溪沙兩詞，其所言節物，雖皆與春雨無涉。然詳玩詞旨，頗疑或與河東君有關。豈是轅文脱離河東君之後，有所感觸，遂託物寄意耶？殊乏確證，未敢多論。唯詞特佳妙，附録於此，以待推究。</p>

  <p class="bodytext">陳忠裕全集貳拾詩餘浣溪沙「閨情」云：</p>

  <p class="bodytext-fs-only-np">龍腦金爐試寶奩。蝦鬚銀蒜掛珠簾。莫將心事上眉尖。　　鬬草文無知獨勝，彈棊粉石好重拈。一鈎紅影月纖纖。（自注：「當歸一名文無。」）</p>

  <p class="bodytext">前調「楊花」云：</p>

  <p class="bodytext-fs-only-np">百尺章臺撩亂吹。重重簾幕弄春暉。憐他飄泊奈他飛。　　淡日滾殘花影下，軟風吹送玉樓西。天涯心事少人知。</p>

  <p class="bodytext">顧貞觀成德仝選今詞初集下宋徵輿浣溪沙云：</p>

  <p class="bodytext-fs-only-np">徹夜清霜透玉臺。夕香銷盡博山灰。聲聲飛雁五更催。　　滿地西風天欲曉，半簾殘月夢初迴。十年消息上心來。</p>

  <p class="bodytext">又「雪」云：</p>

  <p class="bodytext-fs-only-np">半似三春楊柳花。趁風知道落誰家。黄昏點點濕窗紗。　　何幸鳳鞵親得踏，可憐紅袖故相遮。人間冷處且留他。</p>

  <p class="bodytext">陳忠裕全集貳拾詩餘中更别載踏莎行兩闋，一題作「春寒」，一題作「春寒閨恨」。「春寒閨恨」一闋復載於顧貞觀成德仝選今詞初集下及王昶國朝詞綜壹所選宋徵輿詞中，但無「春寒閨恨」之題目。鄙意此詞無論其爲何人所作，玩味詞中意旨，當與河東君有關無疑也。</p>

  <p class="bodytext">又檢詞綜王氏自序作於嘉慶七年十月。陳忠裕全集凡例後附有莊師洛識語云：</p>

  <p class="bodytext-fs-only-np">嘉慶［八年］癸亥六月上澣編忠裕公集成，遵［王］述菴先生［昶］命，發凡起例如右。</p>

  <p class="bodytext">則是兩書之成，先後相距不及一年，俱出於王氏一人之手，何以有此歧異？頗疑陳集實由莊氏等編輯，王氏未必一一詳檢，不過以年輩資歷，取得編主之名，故致此疏誤也。此詞兩書不同之字，自以詞綜爲勝。所成問題者，即此「春寒閨恨」一闋，究出誰手？豈此詞本是轅文原作，誤爲臥子之詞，而臥子「春寒」一闋乃和宋氏之作。編者不察，遂成斯誤耶？若果揣測不謬，則「春寒閨恨」一題，即前引李雯致臥子書中所謂轅文「春令」之一。至臥子和此「春令」，究在何時，雖不能確知，但不必定在河東君與轅文交好之時，亦可能在崇禎八年春季也。兹録兩詞於下，更俟詳考。</p>

  <p class="bodytext">陳忠裕全集貳拾詩餘踏莎行「春寒」云：</p>

  <p class="bodytext-fs-only-np">墻柳黄深，庭蘭紅吐。東風著意催寒去。迴廊寂寂繡簾垂，殘梅落盡青苔路。　　綺閣焚香，閒堦微步。羅衣料峭啼鶯暮。幾番冰雪待春來，春來又是愁人處。</p>

  <p class="bodytext">今詞初集下宋徵輿踏莎行（陳集題作「春寒閨恨」。）云：</p>

  <p class="bodytext-fs-first-np">錦屋銷香，（寅恪案，「屋」國朝詞綜同。陳集作「幔」。）翠屏生霧。（寅恪案，「霧」國朝詞綜同。陳集作「雨」。）妝成漫倚紗窗住。一雙青雀到空庭，梅花自落無人處。</p>

  <p class="bodytext-fs-last-np">回首天涯，歸期又誤。羅衣不耐東風舞。垂楊枝上月華生，可憐獨上銀牀去。</p>

  <p class="bodytext">復次，楊陳宋李詞中有同是「南鄉子」，「江城子」或「江神子」之調名，而詞旨近似，或微異者，疑皆互有關係之作品。兹録其詞，并略論之。</p>

  <p class="bodytext">河東君戊寅草南鄉子「落花」云：</p>

  <p class="bodytext-fs-only-np">拂斷垂垂雨。傷心蕩盡春風語。况是櫻桃薇院也，堪悲。又有箇人兒似你。　　莫道無歸處。點點香魂清夢裏。做殺多情留不得，飛去。願他少識相思路。</p>

  <p class="bodytext">陳忠裕全集貳拾詩餘南鄉子「春閨」云：</p>

  <p class="bodytext-fs-only-np">羅袂曉寒侵。寂寂飛花雨外深。草色萋迷郎去路，沉沉。一帶浮雲斷碧岑。　　無限暗傷心。粉冷香銷憎錦衾。濕透海棠渾欲睡，陰陰。枝上啼紅恐不禁。</p>

  <p class="bodytext">前調云：</p>

  <p class="bodytext-fs-only-np">花發小屏山。凍徹胭脂暮倚闌。添得金鑪人意嬾，雲鬟。爲整犀梳玉手寒。　　儘日對紅顔。畫閣深深半掩關。冰雪滿天何去也，眉彎。兩臉春風莫放殘。</p>

  <p class="bodytext">前調「春寒」云：</p>

  <p class="bodytext-fs-only-np">小院雨初殘。一半春風繡幙間。强向玉樓花下走，珊珊。飛雪輕狂點翠鬟。　　淡月滿闌干。添上羅衣扣幾番。今夜西樓寒欲透，紅顔。黛色平分凍兩山。</p>

  <p class="bodytext">寅恪案，楊陳兩人之詞，雖調同題異，當是一時所作。至轅文之南鄉子無題目，詞中有「玉露」，「傷秋」等語。舒章之南鄉子題爲「冬詞」。雖俱是綺懷之體，然皆非春季所作也。故不録宋李兩人原詞，僅附記於此，以備參考。河東君戊寅草江城子「憶夢」云：</p>

  <p class="bodytext-fs-only-np">夢中本是傷心路。芙蓉淚。櫻桃語。滿簾花片，都受人心誤。遮莫今宵風雨話。要他來，來得麽。安排無限銷魂事。砑紅箋，青綾被。留他無計。去便隨他去。筭來還有許多時，人近也，愁回處。</p>

  <p class="bodytext">寅恪案，「憶夢」者，夢醒追憶之義。此詞自可能爲脱離臥子之後所作，但亦可能爲將脱離臥子之時所作。陳楊之因緣乃元微之「夢遊春」所謂「一夢何足云」，（見才調集伍并參拙著讀鶯鶯傳。）及玉谿生「無題」二首之二「神女生涯原是夢」者。（見李義山詩集中。）詞中「留他無計。去便隨他去。算來還有許多時，人近也，愁回處」之語，爲一篇之警策。其意謂此夢不久將醒，無可奈何。故疑是將離去臥子之時所作也。考河東君於崇禎八年春季，雖與臥子同居，然離去臥子之心，亦即萌於此際。蓋既與臥子同居之後，因得盡悉其家庭之複雜及經濟之情勢，必無長此共居之理，遂漸次表示其離去之意。此意決定於是年三月末，實現於是年首夏之初。故此詞即河東君表示其離意之旨。臥子詩餘中有少年游青玉案兩闋，與河東君此詞相關。青玉案詞尤悽惻動人。宋轅文亦有青玉案一闋，疑是和臥子之作。兹附録陳宋兩人青玉案詞於河東君此詞之後，以供參證。至臥子少年遊一闋，則俟後論臥子與河東君李舒章同調之詞時述之，今暫不涉及。</p>

  <p class="bodytext">陳忠裕全集貳拾詩餘青玉案「春暮」云：</p>

  <p class="bodytext-fs-only-np">青樓惱亂楊花起。能幾日，東風裏。回首三春渾欲悔。落紅如夢，芳郊似海。只有情無底。　　華年一擲隨流水。留不住，人千里。此際斷腸誰可比。離筵催散，小窗惜别，淚眼欄干倚。</p>

  <p class="bodytext">今詞初集下宋徵輿青玉案云：</p>

  <p class="bodytext-fs-only-np">金塘雨漲輕烟滑。正柳陌，東風活。閒却吴綾雙繡襪。滿園芳草，一天花蝶。可奈人消渴。　　暗彈珠淚蜂黄脱。兩點春山青一抹。好夢偏教鶯語奪。落紅庭院，夜香簾幙，半枕紗窗月。</p>

  <p class="bodytext">陳忠裕全集貳拾詩餘江城子「病起春盡」云：</p>

  <p class="bodytext-fs-only-np">一簾病枕五更鐘。曉雲空。捲殘紅。無情春色，去矣幾時逢。添我千行清淚也，留不住，苦悤悤。　　楚宫吴苑草茸茸。戀芳叢。繞遊蜂。料得來年相見畫屛中。人自傷心花自笑，憑燕子，駡東風。</p>

  <p class="bodytext">寅恪案，在昔竺西浄名居士之病，乃爲衆生而病。華亭才子陳子龍之病，則爲河東君而病。臥子此類之病，今能考知者，共有四次。第壹次之病，爲崇禎六年癸酉冬在北京候會試時，因遠憶松江之河東君而病。陳忠裕全集柒屬玉堂集「旅病」五古二首之一云：</p>

  <p class="bodytext-fs-only-np">朔氣感中理，玄律思春温。安得登高臺，隨風歸故樊。美人步蘭薄，旨酒徒盈樽。</p>

  <p class="bodytext">詩中「玄律」指冬季，「故樊」指松江，「美人」指河東君。故知此詩乃臥子癸酉冬季旅京病中，懷松江河東君之作也。前論臥子「寒日臥邸中，讓木忽緘臘梅花一朵相示」詩，已言及之，可不更詳。第貳次之病，爲崇禎八年乙亥夏初河東君已離去之時。詞中「曉雲空」之「雲」，即指阿雲也。臥子此詞可與其「詶舒章問疾之作」詩及李雯「夏日問陳子疾」詩（見陳忠裕全集捌平露堂集并蓼齋集壹貳舒章原作。）共參之。</p>

  <p class="bodytext">臥子詩云：</p>

  <p class="bodytext-fs-only-np">房闈厭虚寥。愁心愧清曉。黄鳥鳴層陰，朱華長幽沼。錦衾誰能理，撫身一何小。思與帝子期，胡然化人渺。靈藥無消息，端然内煩擾。感君投惠音，款睇日未了。佳人蔭芳樹，憐余羈登眺。會當遣百慮，攜手出塵表。</p>

  <p class="bodytext">舒章詩云：</p>

  <p class="bodytext-fs-only-np">孟夏延清和，林光屢昏曉。褰裳獨徘徊，風琴蕩蘿蔦。閒居成滯淫，契闊長枯槁。庭蕪久矣深，黄鳥鳴未了。思君文園臥，數日瑶華少。散髪把素書，支牀念青鳥。蹉跎蓄蘭時，果氣歇林表。江上芙蓉新，堂中紫燕小。將無同賞心，南風送懷抱。</p>

  <p class="bodytext">第叁次之病爲崇禎十一年戊寅七夕。因感牛女故事，爲河東君而病。陳忠裕全集壹肆湘真閣稿「戊寅七夕病中」云：</p>

  <p class="bodytext-fs-only-np">又向佳期臥，金風動素波。碧雲凝月落，雕鵲犯星過。巧笑明樓迥，幽暉清簟多。不堪同病夜，苦憶共秋河。</p>

  <p class="bodytext">寅恪案，此詩第柒句之「同病」，第捌句之「苦憶」，其於河東君眷戀之情，溢於言表者若是。斯或與臥子此年冬爲河東君序刊戊寅草一事，不無關係也。</p>

  <p class="bodytext">抑更有可論者，范鍇華笑廎雜筆壹「黄梨洲先生批錢詩殘本」條云：</p>

  <p class="bodytext-fs-only-np">余嘗見黄梨洲手批虞山詩殘本曰，牧翁「丙戌七夕有懷」，（此詩見下引金氏錢牧齋年譜中。）意中不過懷柳氏，而首二句寄意深遠。</p>

  <p class="bodytext">寅恪案，牧齋於明南都破後，隨例北遷。至順治三年六月雖得允放還原籍。但觀其詩中「銀漏」之語，（見王子安集壹壹乾元殿頌序。）似尚留滯北京。趨朝待漏之時，感今傷昔，遥憶河東君，遂作此七絶。首句用史記天官書，次句用漢書天文志。詳見錢遵王有學集詩注壹所引。兹不復贅。梨洲甚賞首二句寄意深遠，蓋不僅切合清兵入關之事，且「天河」「女牛」皆屬天文星象。詠一類之物，而具兩重之意。黄氏乃博雅之人，通知天文曆算等學，又與錢柳關係密切，故尤能明瞭牧齋詩旨所在也。其言「意中不過懷柳氏」，殊爲允當。至金鶴沖錢牧齋先生年譜丙戌隆武二年條云：</p>

  <p class="bodytext-fs-only-np">「七夕有懷」云：「閣道牆垣總罷休。天街無路限旄頭。生憎銀漢偏如舊，横放天河隔女牛。」（寅恪案，金氏所引與錢曾有學集注本全同。但涵芬樓影印康熙甲辰本「限旄頭」作「接清秋」。「銀漢」作「銀漏」。金匱山房康熙乙丑本「限旄頭」作「望樓頭」。牧齋詩當原作「限旄頭」。他本不同者，自是從來所被改。至若「銀漏」，牧齋詩本應如此。蓋指清乾清宫銅壺滴漏而言。用典雖切，而淺人不覺，因其爲七夕詩，遂譌作「銀漢」，未必是被改也。）按此詩在隆武帝即位後十日而作，女牛之隔，君臣之異地也。</p>

  <p class="bodytext">則推論過遠，反失牧齋本意，不如黄氏所言之切合也。噫！當崇禎八年乙亥七夕臥子之懷念河東君，尚不過世間兒女之情感。歷十二年至順治三年丙戌七夕，牧齋之懷念河東君，則兼具家國興亡之悲恨。同一織女，而牽牛有異，閲時幾何，國事家情，俱不堪回首矣。</p>

  <p class="bodytext">第肆次之病爲崇禎十四年辛巳秋冬間。因此時得知河東君於是年六月已歸牧齋而病。臥子自撰年譜上崇禎十四年辛巳條云：</p>

  <p class="bodytext-fs-only-np">秋以積勞致病。初則瘧耳，後日增劇，服葠附百餘劑。長至始克櫛沐。是歲納側室沈氏。</p>

  <p class="bodytext">又年譜後附王澐「三世苦節傳」云：</p>

  <p class="bodytext-fs-only-np">陳氏五世一子，旁無朞功之屬。［張］孺人屢舉子女不育，爲置側室，亦不宜子。孺人心憂之，乃自越遣人至吴，納良家子沈氏以歸。甲申春，崇禎帝召先生入諫垣，攜家還里，至冬始舉子。先生時年三十有七，喜而名之曰嶷。</p>

  <p class="bodytext">寅恪案，臥子謂其督漕於嘉興之崇德，以積勞致病，是自稱其病乃爲衆生而病。然龔自珍「己亥雜詩」云：「東山妓亦是蒼生。」由此言之，河東君亦是衆生之一，臥子自稱爲衆生而病，亦可兼括爲河東君而病也。更可笑者，王勝時盛誇張孺人自選良家女沈氏爲臥子之妾，因得生子，遂使其夫不致絶後一事。其言外殊有深鄙河東君爲倡家女，不能生子之意。豈知沈氏之子嶷，傳至四代，後亦竟絶耶？（見臥子年譜下附莊師洛等案語。）斯亦王氏作傳時所不及料者矣。</p>

  <p class="bodytext">今詞初集下宋徵輿江神子云：</p>

  <p class="bodytext-fs-only-np">珍珠簾透玉梨風。暮烟濃。錦屏空。胭脂萬點，摇漾緑波中。病起看春春已盡，芳草路，碧苔封。　　漫尋幽徑到吴宫。樹青葱。石玲瓏。朱顔無數，不與舊時同。料得夜來腸斷也，三尺雨，五更鐘。</p>

  <p class="bodytext">寅恪案，轅文詞中「病起看春春已盡」，與臥子詞「病起春盡」之題符合。又轅文詞末句「五更鐘」之語，與臥子詞首句「一簾病枕五更鐘」之語亦相合。然則宋作乃和陳詞明矣。</p>

  <p class="bodytext">今詞初集上李雯江神子云：</p>

  <p class="bodytext-fs-only-np">一篙秋水淡芙蓉。晚來風。玳雲重。檢點幽花斜綴小窗紅。羅襪生寒香細細，憐素影，近梧桐。　　棲鴉零亂夕陽中。歎芳叢。訴鳴蛩。半捲鸞箋心事上眉峯。玉露金波隨意冷，愁滅蠋，聽歸鴻。</p>

  <p class="bodytext">寅恪案，舒章詞有「秋水」「鳴蛩」「玉露」及「歸鴻」等語，當是秋季所作。舒章别有「題内家楊氏樓」詩，疑亦此時所作。後詳論之。但舒章詞「玳雲重」及「憐素影」中藏河東君之名字。又「歎芳叢」與臥子原作「戀芳叢」之語相關。故舒章此詞實賦於崇禎八年秋深，即河東君離松江往盛澤鎮之時。雖非臥子「病起春盡」之際，然仍是追和臥子此詞也。</p>

  <p class="bodytext">又戊寅草中有訴衷情近「添病」一闋。河東君之病當亦與臥子之病有關，所謂同病相憐者也。故附録於此，以博好事者一笑。其詞云：</p>

  <p class="bodytext-fs-only-np">幾番春信。遮得香魂無影。銜來好夢難憑，碎處輕紅成陣。任教日暮還添，相思近了，莫被花吹醒。　　雨絲零。又早明簾人静。輕輕分付，多箇未曾經。畫樓心。東風去也，無奈受他，一宵恩幸，愁甚病兒真。</p>

  <p class="bodytext">戊寅草少年游「重游」云：</p>

  <p class="bodytext-fs-only-np">絲絲碧樹何曾捲。又是梨花晚。海燕翻翻，那時嬌面。做了斷腸緣。　　寄我紅箋人不見。看他羅幕鞦韆。血衣着地，未息飄颺，也似人心軟。</p>

  <p class="bodytext">臥子詩餘少年游「春情」云：</p>

  <p class="bodytext-fs-only-np">滿庭清露浸花明。攜手月中行。玉枕寒深。冰銷香淺，無計與多情。　　奈他先滴離時淚，禁得夢難成，半晌歡娱，幾分憔悴，重疊到三更。</p>

  <p class="bodytext">寅恪案，河東君之詞有「梨花」「海燕」等語，自是春季所賦。與臥子詞「春情」相合。臥子詞後半闋與上引河東君江城子憶夢一詞，語意更爲符應。其題作「春情」，非偶然也。</p>

  <p class="bodytext">今詞初集上李雯少年遊云：</p>

  <p class="bodytext-fs-only-np">緑窗煙黛鎖梅梢。落日近横橋。玉笛纔聞，碧霞初斷，贏得水沉銷。　　口脂試了櫻桃潤，餘暈入鮫綃。七曲屏風，幾重簾幙，人静畫樓高。</p>

  <p class="bodytext">又「代女郎送客」云：</p>

  <p class="bodytext-fs-only-np">殘霞微抹帶青山。舟過小溪灣。兩岸蘆乾，一天雁小，分手覺新寒。　　今宵霜月照燈闌。人是暮愁難。半枕行雲，送君歸去，好夢憶江干。</p>

  <p class="bodytext">復次，舒章蓼齋集叁壹詩餘載玉樓春題爲「代客答女郎」。其詞云：</p>

  <p class="bodytext-fs-only-np">角聲初展愁雲暮。亂柳蕭蕭難去住。舴艋舟前流恨波，鴛鴦渚上相思路。　　生分紅綬無人處。半晌金樽容易度。惜别身隨南浦潮，斷腸人似瀟湘雨。</p>

  <p class="bodytext">恐此「客」當是臥子，「女郎」亦爲河東君。蓋與其少年游「代女郎送客」一詞同時所作。臥子河東君皆工於意内言外者，舒章何不憚煩而爲兩人捉刀？文人閒居好事，故作狡獪，殊可笑也。</p>

  <p class="bodytext">寅恪案，周美成賦少年游「感舊」詞後，凡詩餘中此調多與李師師有關一類綺懷之作，自無足怪。舒章詞此調前一闋，疑是和臥子之作，即爲河東君而賦者。後一闋題爲「代女郎送客」，詞中有「蘆乾」「雁小」「新寒」「霜月」等句，明是秋深景物。河東君戊寅草載崇禎八年秋離松江赴盛澤鎮詩兩題。第壹題爲「曉發舟至武塘」五律二首。其一「還思論異者」句下自注云：「時别臥子。」其二云：「九秋悲射獵。」第貳題爲「秋深入山」七律一首，「深閒大抵仲弓知」句下自注云：「陳寔字仲弓。時惟臥子知余歸山。」據此可證舒章詞後一闋題中之「女郎」，即河東君，「客」即臥子。蓋河東君此行雖有詩送臥子，但未作詞。故舒章戲代爲之耳。所謂「半枕行雲」之「雲」即「阿雲」無疑也。</p>

  <p class="bodytext">復次，戊寅草有夢江南「懷人」詞二十闋，臥子詩餘有雙調望江南「感舊」一闋。夢江南即望江南，「懷人」亦與「感舊」同意。兩人所賦之詞互相關涉，自無待論。但别有可注意者，即夢江南及雙調望江南兩詞中之「南」字，實指陳楊二人於崇禎八年春間同居之徐氏南樓及游宴之陸氏南園而言。若如此解釋，則河東君及臥子詞中所「夢」「望」之地，「懷」「感」之人，語語相關，字字有著矣。兹全録兩人之詞於下，讀者可取以互證也。</p>

  <p class="bodytext">河東君夢江南「懷人」二十首，其一云：</p>

  <p class="bodytext-fs-only-np">人去也，人去鳳城西。細雨濕將紅袖意，新蕪深與翠眉低。蝴蝶最迷離。</p>

  <p class="bodytext">寅恪案，「鳳城」非僅用典，疑并指松江城而言。詳見前論臥子「癸酉長安除夕」詩「曾隨俠少鳳城阿」之句。「細雨濕將紅袖意」，可與下引臥子滿庭芳「送别」詞「纔提起，淚盈紅袖，未説兩三分」之語參證也。</p>

  <p class="bodytext">其二云：</p>

  <p class="bodytext-fs-only-np">人去也，人去鷺鶿洲。菡萏結爲翡翠恨，柳絲飛上鈿筝愁。羅幕早驚秋。</p>

  <p class="bodytext">寅恪案，「人去鷺鶿洲」之「去」字，周銘林下詞選同。衆香詞作「在」，誤。「菡萏結爲翡翠恨」句，自用花間集補下李後主山花子詞「菡萏香銷翠葉殘。西風愁起緑波間」之語。「鈿筝」二字，林下詞選同。當出晏殊珠玉詞蝶戀花調「楊柳風輕，展盡黄金縷。誰把鈿筝移玉柱」等句。柳詞之「絲」，即晏詞之「縷」。衆香詞作「鈿簪」亦可通。河東君此詞，蓋糅合李晏兩作之語意而成也。</p>

  <p class="bodytext">其三云：</p>

  <p class="bodytext-fs-only-np">人去也，人去畫樓中。不是尾涎人散漫，何須紅粉玉玲瓏。端有夜來風。</p>

  <p class="bodytext">寅恪案，河東君此詞中之「畫樓」，當指其與臥子同居之鴛鴦樓或南樓。「尾涎」用漢書玖柒下外戚傳孝成趙皇后傳童謡「燕燕尾涎涎」之語。「玉玲瓏」疑用蔣防霍小玉傳及湯顯祖紫釵記玉燕釵事。河東君湖上草「清明行」結語云：「盤螭玉燕無可寄，空有鴛鴦棄路旁。」亦同此詞之意。即臥子雙調望江南「憶舊」詞所謂「玉燕風斜雲鬢上」者。「夜來風」或與玉谿生「無題」二首之一「昨夜星辰昨夜風，畫樓西畔桂堂東」之語有關。（見李義山詩集上。）又玉臺新詠伍柳惲「夜來曲」云：「颯颯秋桂響，悲（一作非。）君起夜來。」樂府詩集柒伍亦載惲此曲，并引樂府解題曰：「起夜來其辭意猶念疇昔，思君之來也。」河東君之意，當在於此。至若拾遺記柒所述薛靈芸即夜來事，雖有行者歌曰，「清風細雨雜香來」之語。但與「懷人」之題不合，恐非河東君詞旨所在也。（陳忠裕全集壹玖屬玉堂集「魏宫詞」二首之二有：「細雨香風接夜來」句，即用拾遺記事。）復檢李清照漱玉詞怨王孫「春暮」云：「門外誰掃殘紅，夜來風。」河東君此詞既用漢書孝成趙皇后傳童謡「燕燕尾涎涎」之語，而此童謡中，又有「木門倉琅根。燕飛來，啄皇孫。皇孫死。燕啄矢」之語。或者河東君因讀易安居士之詞「怨王孫」之「王孫」與漢書外戚傳童謡之「皇孫」同義，遂連類相及，而有「夜來風」之句耶？</p>

  <p class="bodytext">其四云：</p>

  <p class="bodytext-fs-only-np">人去也，人去小池臺。道是情多還不是，若爲恨少却教猜。一望損莓苔。</p>

  <p class="bodytext">寅恪案，「一望損莓苔」者，離去南園之意。劉文房「尋南溪常道士隱居」詩「一路經行處，莓苔見履痕」。（見全唐詩第叁函劉長卿貳。）「南溪」即指「南園」也。「道是情多還不是，若爲恨少却教猜」者，言其離去南園，可謂非多情。但若以爲於臥子有所憎恨，則亦未合。河東君此意即臥子崇禎十一年秋間賦「長相思」七古中所述河東君之語云「别時餘香在君袖。香若有情尚依舊。但令君心識故人，綺窗何必常相守」者，是也。（見陳忠裕全集壹壹湘真閣集。）餘詳後論。</p>

  <p class="bodytext">其五云：</p>

  <p class="bodytext-fs-only-np">人去也，人去緑牕紗。贏得病愁輸燕子，禁憐模樣隔天涯。好處暗相遮。</p>

  <p class="bodytext">寅恪案，「贏得病愁輸燕子，禁憐模樣隔天涯」句，則是離去臥子後，燕子重來時所作，恐至早亦在崇禎九年春間矣。又臥子詩餘中有驀山溪「寒食」一闋，殊有崔護「去年今日」之感，或是崇禎九年春季所賦，姑附録於此，更俟詳考。詞云：</p>

  <p class="bodytext-fs-only-np">碧雲芳草，極目平川繡。翡翠點寒塘，雨霏微，淡黄楊柳。玉輪聲斷，羅襪印花陰，桃花透。梨花瘦。遍試纖纖手。　　去年此日，小苑重回首。暈薄酒闌時，擲春心，暗垂紅袖。韶光一樣，好夢已天涯，斜陽候。黄昏又。人落東風後。</p>

  <p class="bodytext">其六云：</p>

  <p class="bodytext-fs-only-np">人去也，人去玉笙寒。鳳子啄殘紅豆小，雉媒驕擁褻香看。杏子是春衫。</p>

  <p class="bodytext">寅恪案，「人去玉笙寒」句，實暗用南唐嗣主李璟攤破浣溪沙（一名山花子。）「小樓吹徹玉笙寒」之語。（見全唐詩第壹貳函。又花間集補下作李後主山花子。）以其中有「小樓」二字，蓋指鴛鴦樓或南樓而言也。「鳳子啄殘紅豆小」句，當是互易少陵秋興八首之八「紅豆啄殘鸚鵡粒，碧梧棲老鳳凰枝」一聯中「鸚鵡」「鳳凰」兩辭，（見杜工部集壹伍。）所以改「鸚鵡」爲「鳳子」者，不僅故意避去「棲老」之義，亦以古今注伍魚蟲門「蛺蝶」條云：「其大如蝙蝠者，或黑色，或青斑，名爲鳳子。」蓋河東君不欲自比鸚鵡，而願與韓馮夫婦之蛺蝶同科。其賦此調第壹首結句「蝴蝶最迷離」，即是此意。又臥子所賦「初夏絶句」十首之六云：「澹黄鳳子逐花隈。」（見陳忠裕全集壹玖陳李唱和集。）亦可與此闋相參證也。「雉媒驕擁褻香看」句，用陸魯望「奉和襲美吴中書事，寄漢南裴尚書」七律「五茸春草雉媒驕」之語，（見甫里先生集玖及全唐詩第玖函陸龜蒙玖。）與茸城即松江地域切合。至「褻」疑是「<span alt="unicode">𤑔</span>」之譌寫。河東君作書，固喜爲瘦長之體也。「杏子是春衫」句，蓋出樂府詩集柒貳古辭西洲曲「單衫杏子紅」句。又元微之「離思」詩有「杏子花衫嫩麴塵」之語。（見才調集伍及全唐詩第陸函元稹貳柒。）河東君殆亦兼采其意。但微之此詩「杏子」原有「吉了」及「杏子」兩讀，河東君從「杏子」之讀耳。</p>

  <p class="bodytext">其七云：</p>

  <p class="bodytext-fs-only-np">人去也，人去碧梧陰。未信賺人腸斷曲，却疑誤我字同心。幽怨不須尋。</p>

  <p class="bodytext">寅恪案，「人去碧梧陰」之「碧梧」即前引杜工部秋興詩「碧梧棲老鳳凰枝」之「碧梧」。河東君互易杜詩「紅豆」「碧梧」一聯上下兩句，以分配第陸首及此首耳。「却疑誤我字同心」句，或與後論臥子蝶戀花詞「簡點鳳鞋交半折」句所引河東君兩同心詞有關，亦未可知也。</p>

  <p class="bodytext">其八云：</p>

  <p class="bodytext-fs-only-np">人去也，人去小棠梨。强起落花還瑟瑟，别時紅淚有些些。門外柳相依。</p>

  <p class="bodytext">寅恪案，「小棠梨」當用庾蘭成小園賦「有棠梨而無館」句。（見庾子山集壹。）庾賦之「小園」，當指徐氏别墅中之小園。「小棠梨」館或即指楊陳兩人於崇禎八年春間同居之南樓也。「落花瑟瑟」正是春盡病起之時，「紅淚些些」更爲薛夜來「升車就路」之狀矣。（見拾遺記柒「魏文帝所愛美人」條。）</p>

  <p class="bodytext">其九云：</p>

  <p class="bodytext-fs-only-np">人去也，人去夢偏多。憶昔見時多不語，而今偷悔更生疏。夢裏自歡娱。</p>

  <p class="bodytext">寅恪案，此首爲二十首中之最佳者，河東君之才華，於此可窺見一斑也。</p>

  <p class="bodytext">其十云：</p>

  <p class="bodytext-fs-only-np">人去也，人去夜偏長。寶帶怎温青驄意，羅衣輕試玉光涼。薇帳一條香。</p>

  <p class="bodytext">寅恪案，自第壹首至此首共十首，皆言「人去」。蓋去與臥子同居之南樓即鴛鴦樓及游宴之南園也。</p>

  <p class="bodytext">其十一云：</p>

  <p class="bodytext-fs-only-np">人何在，人在蓼花汀。鑪鴨自沉香霧煖，春山争遶畫屏深。金雀斂啼痕。</p>

  <p class="bodytext">寅恪案，自此首以下共十首，皆言「人在」。其所在之處，雖未能確指，然應是與臥子有關者。故知俱爲崇禎八年春間徐氏别墅中楊陳兩人所同居之南樓及同遊之陸氏南園，（詳見下引徐闇公孚遠釣璜堂詩及王勝時澐雲間第宅志。）并同經之事也。此首所言之蓼花汀或即在南園内。「鑪鴨」「畫屏」「金雀」乃藏嬌定情之境况。臥子假南樓爲金屋，則河東君此詞以斂啼痕爲結語，自不嫌突兀矣。</p>

  <p class="bodytext">其十二云：</p>

  <p class="bodytext-fs-only-np">人何在，人在小中亭。想得起來匀面後，知他和笑是無情。遮莫向誰生。</p>

  <p class="bodytext">寅恪案，此首可與第玖首「憶昔見時多不語，而今偷悔更生疏」之語參證。「人在小中亭」之「亭」，或即臥子所賦「秋暮遊城南陸氏園亭」詩，「孤亭喧鳥雀」之「亭」。（見陳忠裕全集柒屬玉堂集。）「知他和笑是無情」句，則出杜牧之詩「多情却似總無情。唯覺尊前笑不成」，（見全唐詩第捌函杜牧肆「贈别」二首之二。）及韓致堯詩「見客入來和笑走，手搓梅子映中門」。（見全唐詩第拾函韓偓肆「偶見」。）張泌江城子第貳闋「好是問他來得麽，和笑道，莫多情」。（見花間集伍。）河東君蓋兼采杜韓兩詩及張詞之辭意，而成此闋也。</p>

  <p class="bodytext">其十三云：</p>

  <p class="bodytext-fs-only-np">人何在，人在月明中。半夜奪他金扼臂，殢人還復看芙蓉。心事好朦朧。</p>

  <p class="bodytext">寅恪案，此首當是楊陳兩人同居南樓時之本事。「扼臂」出羅從事「比紅兒詩」一百首之九十四「金粟妝成扼臂環」之語，（見全唐詩第拾函羅虬。）「殢人還復看芙蓉」者，崇禎八年首夏李舒章所賦「夏日問李子疾」詩云：「江上芙蓉新，堂中紫燕小。」（見陳忠裕全集捌平露堂集「酬舒章問疾之作」附録所引。）崇禎八年首夏，河東君離去南樓及南園，將行之時，猶能見及南園廢沼中之芙蓉。（可參下引釣璜堂存稿叁「南園讀書樓」七古，「荷香落衣袂」句及同書壹玖「坐月懷臥子」五絶，「南園菡萏正紛披」句。）楊詞李詩所謂芙蓉，蓋指出水之新荷，而非盛放之蓮花，如徐闇公詩所言者。文人才女之賦詠，不必如考釋經典，審覈名物之拘泥。又陳忠裕全集壹玖陳李唱和集「初夏絶句」十首之七云：「芙蓉葉放小於錢。」臥子此詩雖未必是崇禎八年所賦，但同是初夏景物之描寫，故亦可取以互證也。</p>

  <p class="bodytext">其十四云：</p>

  <p class="bodytext-fs-only-np">人何在，人在木蘭舟。總見客時常獨語，更無知處在梳頭。碧麗怨風流。</p>

  <p class="bodytext">寅恪案，「總見客時常獨語，更無知處在梳頭」句，殆用張文和「薊北旅思」（一作「送遠人」。）詩，「失意常獨語，多愁祇自知」之語。（見全唐詩第陸函張籍叁。）文和詩題既一作「送遠人」，則河東君「人在木蘭舟」句，即「送遠人」之意。頗疑太平廣記壹玖伍載甘澤謡「紅綫」條中冷朝陽送紅綫詩（參全唐詩第伍函冷朝陽「送紅綫」七絶。）云：</p>

  <p class="bodytext-fs-only-np">採菱歌怨木蘭舟。送别魂銷百尺樓。（全唐詩「别」作「客」。）還似洛妃乘霧去，碧天無際水長流。（全唐詩「長」作「空」。）</p>

  <p class="bodytext">殆亦與之有關涉。蓋河東君此詞題爲「懷人」與張冷兩詩約略相似，乃其自言失意多愁之情况。又陳忠裕全集壹有「採蓮賦」一篇，同書伍平露堂集有「採蓮童曲」樂府。同書壹壹平露堂集有「立秋後一日題採蓮圖」七古與戊寅草中「採蓮曲」，皆陳楊兩人於崇禎八年所作。冷氏詩云，「採蓮歌怨木蘭舟」，故河東君此詞「木蘭舟」之語，疑即指兩人所作之詩賦而言也。至「碧麗怨風流」句其義不甚解。戊寅草寫本及林下詞選皆同。惟衆香詞作「妖豔更風流」，語較可通。但上文已有「更」字，昔人作詩詞，雖不嫌重複，然細繹詞旨，此處似不宜再用「更」字。且「怨風流」亦較「更風流」爲佳。據是，衆香詞與戊寅草寫本及林下詞選不同之點，恐經後人改易，殊失河東君原作之用心也。</p>

  <p class="bodytext">其十五云：</p>

  <p class="bodytext-fs-only-np">人何在，人在綺筵時。香臂欲擡何處墮，片言吹去若爲思。况是口微脂。</p>

  <p class="bodytext">寅恪案，此首乃河東君自述其文酒會時，歌舞之情態。「香臂欲擡何處墮」句，指舞言。「片言吹去若爲思。况是口微脂」句，指歌言。有學集壹叁東澗詩集下「病榻消寒雜詠」四十六首之三十四「追憶庚辰冬半野堂文讌舊事」詩云：「蒲團歷歷前塵事，好夢何曾逐水流。」此爲牧齋垂死之作，猶不能忘情於崇禎十三年冬河東君初訪半野堂時，餞别程松圓之讌會。據是可以想見河東君每值華筵綺席，必有一番精采之表演，能令坐客目迷心醉。蓋河東君能歌舞，善諧謔，况復豪於飲，酒酣之後，更可增益其風流放誕之致。此詞所述非誇語，乃實録也。</p>

  <p class="bodytext">其十六云：</p>

  <p class="bodytext-fs-only-np">人何在，人在石秋棠。好是捉人狂耍事，幾回貪却不須長。多少又斜陽。</p>

  <p class="bodytext">寅恪案，「石秋棠」之義未解。若「棠」字乃「堂」字之譌寫，則「石秋堂」當是南園一建築物之名。此爲妄測，須更詳考。「好是捉人狂耍事，幾回貪却不須長」句，指捉迷藏之戲。（可參前論程松圓「朝雲詩」第伍首「神仙冰雪戲迷藏」句。）才調集伍元稹「雜憶詩」五首之三云：「憶得雙文朧月下，小樓前後捉迷藏。」河東君蓋自比於雙文，而令臥子效元才子所爲者，雖喜被捉，但不須久尋。蓋作此戲，本資笑樂，不必使捉者過勞。然則其愛惜臥子之意，溢於言表。「多少又斜陽」句，則事過境遷，不覺感慨係之矣。</p>

  <p class="bodytext">其十七云：</p>

  <p class="bodytext-fs-only-np">人何在，人在雨煙湖。篙水月明春膩滑，舵樓風滿睡香多。楊柳落微波。</p>

  <p class="bodytext">寅恪案，「雨煙湖」恐是南園中之湖沼。「睡香」即「瑞香」，乃早春季節開放之花。河東君於此際泛舟，風吹此花香氣，固合當時景物也。</p>

  <p class="bodytext">其十八云：</p>

  <p class="bodytext-fs-only-np">人何在，人在玉階行。不是情癡還欲住，未曾憐處却多心。應是怕情深。</p>

  <p class="bodytext">寅恪案，此首爲河東君自言其去住兩難之苦况。然終於離去，則其苦更甚，可以推知。「應是怕情深」之「怕」字殊妙。</p>

  <p class="bodytext">其十九云：</p>

  <p class="bodytext-fs-only-np">人何在，人在畫眉簾。鸚鵡夢回青獺尾，篆烟輕壓緑螺尖。紅玉自纖纖。</p>

  <p class="bodytext">寅恪案，李舒章會業序云：「獱獺白日捕魚塘中，盱睚而徐行，見人了無怖色。」（見後論臥子桃源憶故人「南樓雨暮」詞，所引舒章此文。）又文選捌楊子雲羽獵賦「蹈獱獺」。李善注引郭璞三蒼解詁曰：「獱似狐，青色，居水中，食魚。」然則「青獺」之語，乃古典今事，合而用之者。「鸚鵡夢」固出明皇雜録「天寶中嶺南獻白鸚鵡」條。（見事文類聚後集肆拾及六帖玖肆所引。并可參楊太真外傳下及何薳春渚紀聞伍「隴州鸚歌」條。）但其所指搏殺「雪衣娘」之鷙鳥，頗難考實。豈河東君之居南樓，所以不能久長者，乃由臥子之妻張孺人號稱奉其祖母高安人繼母唐孺人之命，率領家嬪將至徐氏别墅中之南樓，以驅逐此「内家楊氏」耶？俟考。</p>

  <p class="bodytext">其二十云：</p>

  <p class="bodytext-fs-only-np">人何在，人在枕函邊。只有被頭無限淚，一時偷拭又須牽。好否要他憐。</p>

  <p class="bodytext">寅恪案，此首爲二十首最後一首，亦即「人在」十首之末闋。故可視爲夢江南全部詞中「警策」之作。其所在處，乃在枕函咫尺之地，斯爲賦此二十首詞所在地也。「淚痕偷拭」，「好否要憐」，絶世之才，傷心之語，觀臥子雙調望江南「感舊」詞結句云：「無計問東流。」可以推知其得讀河東君此二十首詞後，所感恨者爲何如矣。</p>

  <p class="bodytext">臥子雙調望江南「感舊」云：</p>

  <p class="bodytext-fs-only-np">思往事，花月正朦朧。玉燕風斜雲鬢上，金猊香燼繡屏中。半醉倚輕紅。　　何限恨，消息更悠悠。弱柳三眠春夢杳，遠山一角曉眉愁。無計問東流。</p>

  <p class="bodytext">寅恪案，臥子此詞有「消息更悠悠」之語，當是在河東君由松江遷往盛澤鎮以後不甚久之時間所作。然則河東君夢江南詞二十闋爲原唱，而臥子雙調望江南乃和作。明乎此，則知河東君詞題爲「懷人」，而臥子詞題作「感舊」，所以不同之故也。</p>

  <p class="bodytext">前引黄九煙之語云：「雲間宋徵輿李雯共拈春閨風雨諸什。」並論崇禎八年春間多雨一事。今檢臥子詩餘中，其題爲「春閨風雨」「春雨」者，共有三首。故知此三首當即黄氏所言。疑俱是臥子於崇禎八年春間爲河東君而作者。兹更取河東君戊寅草中更漏子「聽雨」二闋，與臥子詞參證，以其亦爲春雨，當是同時所作也。</p>

  <p class="bodytext">臥子醉落魄「春閨風雨」其一云：</p>

  <p class="bodytext-fs-only-np">春樓繡甸。韶光一半無人見。海棠夢斷前春怨。幾處垂楊，不耐東風捲。　　飛花狼籍深深院。滿簾寒雨鑪煙篆。黄昏相對殘燈面。聽徹三更，玉枕欹將半。</p>

  <p class="bodytext">其二云：</p>

  <p class="bodytext-fs-only-np">花嬌玉煖。鏡臺曉拂雙蛾展。一天風雨青樓斷。斜倚欄干，簾幕重重掩。　　紅酥輕點櫻桃淺。碧紗半掛芙蓉捲。真珠細滴金杯軟。幾曲屏山，鎮日飄香篆。</p>

  <p class="bodytext">又菩薩鬘「春雨」云：</p>

  <p class="bodytext-fs-only-np">廉纖暗鎖金塘曲。聲聲滴碎平蕪緑。無語欲摧紅。斷腸芳草中。　　幾分消夢影。數點臙脂冷。何處望春歸。空林鶯暮啼。</p>

  <p class="bodytext">河東君更漏子「聽雨」（寅恪案，河東君此調兩闋頗難句逗，姑以意標點之，可不必深究也。）云：</p>

  <p class="bodytext-fs-only-np">風繡幕，雨簾櫳。好箇淒涼時候，被兒裏，夢兒中。一樣濕殘紅。　　香燄短，黄昏促。催得愁魂千簇。只怕是，那人兒，浸在傷心緑。</p>

  <p class="bodytext">其二云：</p>

  <p class="bodytext-fs-only-np">花夢滑，杏絲飛，又在冷和風處。合歡被，水晶幃，總是相思塊。　　影落盡，人歸去。簡點昨宵紅淚。都寄與，有些兒，却是今宵雨。</p>

  <p class="bodytext">李舒章虞美人「春雨」（見蓼齋集叁壹詩餘。）云：</p>

  <p class="bodytext-fs-only-np">廉纖斷送荼蘼架。衣潤籠香罷。鷓鴣題（嗁）處不開門。生怕落花時候近黄昏。　　豔陽慣被東風砳（妬）。吹雨無朝暮。絲絲只欲傍妝臺。却作一春紅淚滿金杯。</p>

  <p class="bodytext">又吴園次虞美人「春雨次李舒章韻」（見今詞初集下。）云：</p>

  <p class="bodytext-fs-only-np">紅絨冷落秋千架。人約西陵罷。梨花和淚閉重門，却似玉兒憔悴憶東昏。　　孟婆苦把東君妬，做作催春暮。愁春人正在朱樓，聽盡絲絲點點倚香篝。</p>

  <p class="bodytext">寅恪案，閔爾昌碑傳集補貳守令壹王方岐撰「吴園次後傳」略云：</p>

  <p class="bodytext-fs-only-np">先生諱綺，字園次，江都人。［順治十一年］甲午灤州石學士申視學江南，得先生卷，拔冠多士，以明經薦入都。冢宰胡公兆龍拔置第一，授中書舍人，掌制誥。［順治十五年］戊戌遷兵部職方司主事。［康熙三十三年］甲戌夏杪，先生年七十有六，微有腹疾，不數日而歸道山矣。</p>

  <p class="bodytext">當崇禎八年時，園次年十七歲。其入都則在順治十一年，而李舒章於順治三年丙戌以父喪歸葬，事竣還京即卒。（見陳忠裕全集年譜下順治四年丁亥條考證引松江府志李逢申傳。）故園次此詞作成時間必不甚遲，作詞之地亦應在松江地域，其時間或即在崇禎八年春季，亦未可知。園次年少美才，其和春閨風雨之詞，殊不足異也。</p>

  <p class="bodytext">復次，臥子詩餘中關涉春閨或閨閣之題目者頗多，如桃源憶故人「南樓雨暮」及探春令「上元雨」諸闋，皆當屬此類。除「南樓雨暮」一詞，將於論李舒章「題内家楊氏樓」詩時合併論之，其餘今不備録。至於柳梢青「春望」，天仙子「春恨」之類，則名士民族興亡之感，與兒女私情絶無關涉。故雖爲春季所作，亦不録之也。</p>

  <p class="bodytext">臥子詩餘菩薩鬘「春曉」云：</p>

  <p class="bodytext-fs-only-np">玉人裊裊東風急。半晴半雨臙脂濕。芳草襯凌波。杏花紅粉多。　　起來慵獨坐。又擁寒衾臥。金雀帶幽蘭。香雲覆遠山。</p>

  <p class="bodytext">又蝶戀花「春曉」云：</p>

  <p class="bodytext-fs-only-np">纔與五更春夢别。半醒簾櫳，偷照人清切。簡點鳳鞋交半折。淚痕落鏡紅明滅。　　枝上流鶯啼不絶。故脱餘綿，（寅恪案，「餘綿」謂當日女性臥時所著之綿緊身也。可參紅樓夢壹佰玖回「候芳魂五兒承錯愛」節。）忍耐寒時節。慵把玉釵輕綰結。恁移花影窓前没。</p>

  <p class="bodytext">寅恪案，此兩詞皆言春曉。菩薩鬘調可與上引臥子「早春行」五古之「不令晨妝竟，偏采名花擲。香衾捲猶煖，輕衣試還惜」等句互證。戊寅草中復有兩同心「夜景代人作」一闋。所代之人，疑是臥子，而首句亦與鞋有關，故并附録於此，藉資好事者之談助耳。</p>

  <p class="bodytext">河東君河傳「憶舊」云：</p>

  <p class="bodytext-fs-only-np">花前雨後，暗香小病，真箇思清切。夢時節。見他從不輕回。風動也，難尋覓。　　簡點枕痕剛半折。淚滴紅綿，又早春文滅。手兒臂兒，都是那有情人，故把人心摇拽。</p>

  <p class="bodytext">又兩同心「夜景代人作」云：</p>

  <p class="bodytext-fs-only-np">不脱鞋兒，剛剛扶起。渾笑語。燈兒廝守。心窩内，着實有些些憐愛，緣何昏黑，怕伊瞧地。　　兩下糊塗情味。今宵醉裏。又填河，風景堪思。况銷魂，一雙飛去。俏人兒，直恁多情，怎生忘你。</p>

  <p class="bodytext">復次，臥子蝶戀花詞可與下章牧齋有美詩之「弓鞋笑足纏」及「輕寒未折綿」等句參較。「簡點鳳鞋交半折」句，似與西廂記「酬簡」元和令「繡鞋兒剛半折」之語有關。或謂此「鳳鞋」，疑是指舊日纏足女子睡眠時所著之「軟鞋」而言。此種「軟鞋」，蓋以增加美感，兼有防止纖足漲大，並可免纏足帛條散亂之用，其底非木或骨所製者。至若程松圓詩「天粘碧草度弓鞋」之「弓鞋」，（見列朝詩集丁壹叁所選孟陽「二月上浣同雲娃踏青，雨讌達曙，用佳字」七律。詳見前引。）則指河東君所著踏地行走之鞋而言。其底版爲木或骨所製，與臥子蝶戀花「春曉」詞中所詠之軟鞋，區以别矣。</p>

  <p class="bodytext">復據劉鑾五石瓠「濮仲謙江千里」條云：</p>

  <p class="bodytext-fs-only-np">蘇州濮仲謙水磨竹器，如扇骨酒杯筆筒臂擱之類，妙絶一時。亦磨紫檀烏木象牙，然不多。或見其爲柳夫人如是製弓鞋底版二雙。又或見其製牛乳湩酪筒一對，末矣。（可參宋琬安雅堂未刻稿貳「竹罌草堂歌」題下注：「疁城朱松鄰白門濮仲謙皆以竹器擅名。」詩中述濮仲謙事頗備。）</p>

  <p class="bodytext">寅恪案，河東君自矜其足之纖小，至於令當時良工爲之製作弓鞋底版。由今觀之，固覺可笑，但舊日風習，纖足乃美人不可缺少之主要條件，亦不必苛責深怪。河東君初訪半野堂，雖戴幅巾及著男子服，然仍露其纖足者，蓋欲藉是表現此特殊優美之點也。（可參第肆章論河東君初訪半野堂節。）</p>

  <p class="bodytext">抑更有可笑者，有學集壹秋槐詩集「贈濮老仲謙」詩云：</p>

  <p class="bodytext-fs-only-np">滄海茫茫换劫塵。靈光無恙見遺民。少將楮葉供遊戲，晚向蓮花結浄因。杖底青山爲老友，牕前翠竹似閒身。堯年甲子欣相並，何處桃源許卜鄰。（自注：「君與余同壬午。」）</p>

  <p class="bodytext">寅恪案，牧齋此詩當作於順治五年戊子。蓋牧齋以黄毓祺案，被逮至南京，出獄之後，尚留居金陵也。其時仲謙亦在白下。牧齋此詩以「遺民」稱仲謙，則濮氏亦非如劉鑾所記僅以製造工巧擅長。仲謙既與牧齋同庚，其爲河東君製弓鞋底版，雖不能確定在何年，要亦在河東君適牧齋以後，濮氏之年齡，至少已過六十。以老叟而爲此，可謂難能之事。然則牧齋詩「晚向蓮花結浄因」之句，不但如遵王注本，解作結遠公蓮社之浄因，亦兼可釋爲助美潘妃細步之妙跡矣。呵呵！</p>

  <p class="bodytext">又蝶戀花詞「淚痕落盡紅明滅」句，疑用才調集伍元稹「古決絶詞」三首之二「感破鏡之分明，覩淚痕之餘血。」之意。蓋臥子賦此詞時，河東君離去之志已決。可參下引臥子少年遊「春情」及青玉案「春暮」兩詞附論。所應注意者，微之此首詩中「矧桃李之當春，競衆人而攀折」之語。臥子與河東君之關係，雖頗相合，然微之此首詩中「幸他人之既不我先，又安能使他人之終不我奪」之語，則周文岸宋轅文輩皆已先於臥子而攀折之矣。後來終爲他人，即錢牧齋之所奪，亦是必然之理。吾人今日取微之臥子之詩詞并讀，殊不勝感惜也。「故脱餘綿」之「綿」，疑指舊日女子寒冷季節臥時所著之絲綿短襖而言，即俗所謂「綿緊身」者，前已述及。臥子此兩詞所描寫者，如特喜早起，不畏寒冷等情狀，非一般女子之通性，而是河東君個人之特性。臥子造語能曲盡其妙，即此可見其爲高才，非庸手所及也。</p>

  <p class="bodytext">又陳忠裕全集貳拾詩餘虞美人「咏鏡」云：</p>

  <p class="bodytext-fs-only-np">碧闌囊錦妝臺曉。泠泠相對早。剪來方尺小清波。容得許多憔悴暗消磨。　　海棠一夜輕紅倦。何事從教看。數行珠淚倩他流。莫道無情却會替人愁。</p>

  <p class="bodytext">寅恪案，臥子此詞後半闋尤妙。此鏡必爲河東君之物無疑，否則臥子詞中語意不如是也。清代文人集中賦詠河東君遺鏡之作品頗多。（見繆荃孫秦淮廣記貳之肆紀麗類及葛昌楣蘼蕪紀聞下所引。）然大抵轉襲舊文，别無新説。既是釀詞，無關考證。且後人所詠之鏡，究難定其真僞，故不備引。今唯擇録錢塘汪菊孫詩一首於下，汪詩固不甚佳，但以菊孫與河東君同屬女性，因附録之，聊資談助云爾。汪遠孫清尊集壹伍載菊孫「河東君妝鏡詩」并引云：</p>

  <p class="bodytext-kt-first-np">周南卿明經藏唐鏡一枚，背有銘云：「照日菱花出，臨池滿月生。官看巾帽整，妾映點妝成。」證以初白庵金陵雜詠，知爲河東君物也。今歸又村仲弟，以拓本裝册索題，即次初白韻應之。</p>

  <p class="bodytext-fs-last-np">紅粉偏能國士知。可憐末路事參差。流傳一片開元月，曾照香奩夜選詩。</p>

  <p class="bodytext">復次，戊寅草中聲聲令「詠風筝」一闋，乃河東君自述之作。蓋其性格身世實與風筝相似。故此詞爲美人自己寫真傳神之作，如杜麗娘「自行描畫，留在人間」者也。（見還魂記「寫真」。）其詞云：</p>

  <p class="bodytext-fs-only-np">楊花還夢，春光誰主。晴空覓箇顛狂處。尤雲殢雨，有時候，貼天飛，只恐怕，捉他不住。　　絲長風細。畫樓前，豔陽裏。天涯亦有影雙雙，總是纏緜，難得去。渾牽繫。時時愁對迷離樹。</p>

  <p class="bodytext">檢列朝詩集閏肆楊宛「看美人放紙鳶」七絶五首云：</p>

  <p class="bodytext-fs-first-np">共看玉腕把輕絲。風力蹉跎莫厭遲。頃刻天涯遥望處，穿雲拂樹是佳期。</p>

  <p class="bodytext-fs-np">愁心欲放放無由。斷却牽絲不斷愁。若使紙鳶愁樣重，也應難上最高頭。</p>

  <p class="bodytext-fs-np">羨伊萬里度晴虚。自歎身輕獨不如。若到天涯逢蕩子，可能爲報數行書。</p>

  <p class="bodytext-fs-np">薄情如紙竹爲心。辜負絲絲用意深。一自飛揚留不住，天涯消息向誰尋。</p>

  <p class="bodytext-fs-last-np">時來便逐浮雲去，一意飄揚萬種空。自是多情輕薄態，佳人枉自怨東風。</p>

  <p class="bodytext">似與河東君此詞有關，姑附記之，以俟更考。</p>

  <p class="bodytext">河東君與臥子同居在崇禎八年春季，離去在是年首夏。其時間既可推知矣。其同居之地點，究在何處耶？此問題殊難解決，但可斷言者，必非臥子松江之家，（臥子自撰年譜上崇禎九年丙子條附録引華亭縣志云：「平露堂。陳忠裕子龍宅，在普照寺西。」）而别在松江某處。其地今固不易考實，但鄙意似尚可依據臥子自撰年譜及所作之詩詞并徐闇公李舒章之詩文等，推測得之也。兹略陳所見，以求當世通人之教正。</p>

  <p class="bodytext">陳忠裕全集貳拾詩餘桃源憶故人「南樓雨暮」云：</p>

  <p class="bodytext-fs-only-np">小樓極望連平楚。簾捲一帆南浦。試問晚風吹去，狼籍春何處。　　相思此路無從數。畢竟天涯幾許。莫聽嬌鶯私語。怨盡梨花雨。</p>

  <p class="bodytext">寅恪案，臥子取此「桃源憶故人」調名，以抒念舊之感，自不待言。至其以南樓爲題目，當有深意。考南樓之典，最著者，應推庾元規之南樓。（見世説新語容止類「庾太尉在武昌」條及晉書柒叁庾亮傳。）此固與河東君無涉。或謂才調集伍元稹「所思」二首之一（萬首唐人絶句陸載入劉禹錫詩内，題作「有所嗟」。全唐詩第陸函劉禹錫壹貳及元稹貳柒並載此詩。）云：</p>

  <p class="bodytext-fs-only-np">庾亮樓中初見時。武昌春柳似腰肢。相逢相失還如夢，爲雨爲雲今不知。</p>

  <p class="bodytext">臥子取此詩之庾亮樓即南樓爲題，以指河東君，似無不可。或又謂文選叁拾謝靈運「南樓中望所遲客」詩云「登樓爲誰思，臨江遲來客」及「孟夏非長夜，晦月如歲隔」，臥子蓋有取於孟夏之時，南樓之名，望所遲客之旨，而賦是闋。或更謂東坡永遇樂詞「夜宿燕子樓夢盼盼」一闋云「燕子樓空，佳人何在，空鎖樓中燕」及「異時對南樓夜景，爲余浩嘆」，臥子用「南樓」爲題，實暗寓人去樓空之感。并可與牧齋崇禎十三年「八月十六夜有感」永遇樂一詞相啓發。以上諸説，雖皆可通，然恐尚有未發之覆。鄙意臥子詞題之「南樓」，即徐孚遠弟致遠别墅中之小樓，亦即鴛鴦樓是也。徐闇公釣璜堂存稿叁「南園讀書樓」五古云：</p>

  <p class="bodytext-fs-only-np">陸氏構此園，冉冉數十歲。背郭面良疇，緩步可休憩。長廊何緜延，複閣亦迢遞。高樓多藏書，歲久樓空閉。丹漆風雨摧，山根長薜荔。我友陳軼符，聲名走四裔。避喧居其中，干旄罕能戾。招余共晨昏，偃蹇捜百藝。徵古大言舒，披圖奇字綴。沿隄秋桂叢，小橋春杏麗。月影浮觴斝，荷香落衣袂。心賞靡不經，周旋淡溶<span alt="unicode">㵝</span>。豈意數年來，哲人忽已逝。余復淩滄波，曩懷不可繼。既深蒿里悲，還想華亭唳。他時登此樓，眷言申末契。</p>

  <p class="bodytext">同書壹肆「夢與臥子奕」云：</p>

  <p class="bodytext-fs-only-np">思君頻有夢相隨。此夕從容方賭棋。恰似東山攜妓日，兼如淝水破秦時。即今猶憶元龍氣，向後誰傳野鶴姿。驚起寒窗魂已失，蕭蕭零雨漫題詩。</p>

  <p class="bodytext">同書同卷「旅邸追懷臥子」云：</p>

  <p class="bodytext-fs-only-np">風雨淒然發重嗟。昔年聯席愧龍蛇。空悲同綴羽陵簡，不及相期句漏砂。牆内桐孫抽幾許，房中阿騖屬誰家。蕭條後事無人問，惟有遺阡噪暮鴉。</p>

  <p class="bodytext">同書壹捌「憶臥子讀書南園作」云：</p>

  <p class="bodytext-fs-only-np">與君披卷傲滄洲。背郭亭臺處處幽。昔日藏書今在否，依然花落仲宣樓。</p>

  <p class="bodytext">同書壹玖「坐月懷臥子」云：</p>

  <p class="bodytext-fs-only-np">自從屈子沈湘後，江左風流異昔時。此夕把杯邀皓月，南園菡萏正紛披。</p>

  <p class="bodytext">同書貳拾「南園杏」云：</p>

  <p class="bodytext-fs-only-np">南郭芳菲黄鳥鳴。杏花斜映野橋平。陳君昔日觀書處，無限春風湖海情。</p>

  <p class="bodytext">同書同卷「武静弟别墅有樓，臥子名之曰南樓，時遊憩焉」云：</p>

  <p class="bodytext-fs-only-np">郭外南園城内樓。春光欲度好閒游。當年嵇阮林中飲，總作滄浪一段愁。</p>

  <p class="bodytext">王勝時澐雲間第宅志略云：</p>

  <p class="bodytext-fs-only-np">南門内新橋河南［徐］陟曾孫文學致遠宅，有師儉堂。申文定時行書。西有生生菴别墅，陟子太守琳放生處。</p>

  <p class="bodytext">陳乃乾陳洙撰徐闇公先生年譜略云：</p>

  <p class="bodytext-fs-only-np">祖琳，字雍卿，號裕湖。以蔭任太常典簿。［歷官至］雲南楚雄府知府。晚年皈依蓮池大師，法名廣潙，字警庵，又稱生生道人。</p>

  <p class="bodytext">陳忠裕全集自撰年譜八年乙亥條云：</p>

  <p class="bodytext-fs-only-np">春偕闇公讀書陸氏之南園，創爲時藝，閎肆奇逸，一時靡然向風，閒亦有事吟詠。</p>

  <p class="bodytext">崇禎九年丙子條云：</p>

  <p class="bodytext-fs-only-np">春讀書南園，時與宋轅文相倡和。</p>

  <p class="bodytext">崇禎十一年戊寅條云：</p>

  <p class="bodytext-fs-only-np">是夏讀書南園，偕闇公尚木網羅本朝名卿鉅公之文有涉世務國政者爲皇明經世文編。</p>

  <p class="bodytext">崇禎十二年己卯條云：</p>

  <p class="bodytext-fs-only-np">讀書南園，編農政全書。</p>

  <p class="bodytext">嘉慶修松江府志柒柒婁縣附記園林門云：</p>

  <p class="bodytext-fs-only-np">南園在南門外阮家巷。都憲陸樹德世居修竹鄉金沙灘，後葺别業於此，侍郎彦禎繼居之。有梅南草廬讀書樓，濯錦窩諸盛。崇禎間幾社諸子每就此園讌集。</p>

  <p class="bodytext">李雯蓼齋集叁肆課業序（參臥子年譜上崇禎八年乙亥條。）略云：</p>

  <p class="bodytext-fs-only-np">今年春闇公臥子讀書南園。余與勒卣文孫輩或間日一至，或連日羈留。樂其修竹長林，荒池廢榭。登高岡以望平曠，後見城堞，前見邱壟。春風發榮，芳草亂動。雖僻居陋壤，無憑臨弔古之思，而覽草木之變化，感良辰之颷馳，意慨然而不樂矣。兼以春多霖雨，此鄉有惡鳥，雉尾而赤背，聲若甕中出者，繞籬大鳴，鳴又輒雨。臥子思挽弓而射之，竟不可得。又有啄木鳥，巢古藤中，數十爲伍，月出夜飛，肅肅有聲。獱獺白日捕魚塘中，盱睚而徐行，見人了無怖色。文孫曰，即我南園之中，我數人之所習爲制科業者，集而廣之，是亦可以志一時相聚之盛矣。雖然今天下徒以我等爲飲酒賦詩，擴落而無所羈，方與古之放言之士，鄙章句，廢畦町，岸然爲躍冶者，以自異于世，而不知其局促淹困，相守一方，是區區者，蓋亦有所不免也。</p>

  <p class="bodytext">寅恪案，綜合上引材料推論，知崇禎八年乙亥春間，臥子實與河東君同居於松江城南門内徐闇公弟武静致遠之生生菴别墅小樓，即臥子所命名之南樓。至南門外之陸氏南園之讀書樓，則爲臥子與幾社諸子，或河東君亦在其内，讀書論文吟詠遊宴之處。徐墅陸園兩處相距不遠，往來甚便，臥子之擇此勝地爲著書藏嬌之所，當非無因也。</p>

  <p class="bodytext">又徐闇公「旅邸追懷臥子」詩中之「阿騖」，實用三國志貳玖魏書朱建平傳之典。其文云：</p>

  <p class="bodytext-fs-only-np">初潁川荀攸鍾繇相與親善。攸先亡，子幼。繇經紀其門户，欲嫁其妾。與人書曰，吾與公達曾共使朱建平相，建平曰，荀君雖少，然當以後事付鍾君。吾時啁之曰，惟當嫁卿阿騖耳。何意此子竟早殞没，戲言遂驗乎？今欲嫁阿騖，使得善處。追思建平之妙，雖唐舉許負，何以復加也。</p>

  <p class="bodytext">據此，「阿騖」非目河東君，乃指臥子其他諸妾而言。蓋河東君已於崇禎十四年辛巳夏歸於牧齋，闇公豈有不知之理。若就陳楊之關係嚴格言之，河東君實是臥子之外婦，而非其姬妾。然顧云美河東君傳既有「適雲間孝廉爲妾」之文，臥子「乙亥除夕」詩亦有「桃根渺渺江波隔」，（見陳忠裕全集壹壹平露堂集。）牧齋「有美詩」復有「迎汝雙安槳」，（見東山詶和集壹。）河東君和牧齋「中秋日攜内出遊」詩，更有「夫君本自期安槳，賤妾寧辭學泛舟」等句，（見初學集貳拾東山詩集叁。）恐讀者仍爲當時習用名詞及河東君詩中謙巽之語所迷惑，别生誤解，遂附辨之於此。所以不憚煩贅者，因河東君自離去周文岸家後，即不甘作人姬妾。職是之由，其擇壻之難，用心之苦，自可想見。但幾歷波折，流轉十年，卒歸於牧齋，殊非偶然。此點爲今日吾人研考河東君之身世者，所應特加注意也。餘詳第肆章論崇禎十四年辛巳夏錢柳茸城結褵節。</p>

  <p class="bodytext">又全唐詩第捌函杜牧叁「池州李使君没後十一日，處州新命始到。後見歸妓，感而成詩」七律第貳聯云：</p>

  <p class="bodytext-fs-only-np">巨卿哭處雲空斷，阿騖歸來月正明。</p>

  <p class="bodytext">上句之「巨卿」，乃范式字。其以死友之資格哭張元伯劭事，詳見後漢書列傳柒壹獨行傳范式傳，人所共知，不須贅引。牧之以元伯目李使君，而自命爲巨卿，固不待言。但「雲空斷」之語，似襲用杜少陵「别房太尉墓」五律，「低空有斷雲」句。（見杜工部集壹叁。）闇公詩之「阿騖」，除用三國志朱建平傳外，疑更用牧之此聯下句，並暗以牧之此聯上句「雲空斷」三字指阿雲已與臥子斷絶關係也。如此解釋，是否能得徐詩真意，尚待詳考。</p>

  <p class="bodytext">復次，蓼齋集貳叁「題内家楊氏樓」（寅恪案，「楊」爲河東君之本姓，「内家」之稱，又與河東君身分適合。）云：</p>

  <p class="bodytext-fs-only-np">微雨微煙咽不流。南窗北窗鎖翠浮。濤聲夜帶魚龍勢，水氣朝昏鴻雁秋。歸浦月明銀海動，捲簾雲去緑帆愁。（寅恪案，「雲」即「阿雲」也。）如今不有吹簫女，猶是蕭郎暮倚樓。</p>

  <p class="bodytext">寅恪案，舒章「題内家楊氏樓」詩，雖不能確定何時所作，但詳檢蓼齋集此卷諸詩排列次序，第壹叁首爲「傷春」，第壹肆首爲「觀射」，第壹伍首爲「悲秋」，第壹陸首即此詩。詩中有「鴻雁秋」之語，明是秋深作品，與前引舒章江神子詞，乃一人同時所賦。更檢陳忠裕全集壹壹平露堂集，卷中諸詩排列次序，第肆首爲「春日風雨浹旬」，第伍首爲「觀楊龍友射歌」，第陸首爲「偉南築居遠郊」，第捌首爲「立秋後一日題採蓮圖」，第壹壹首爲「乙亥除夕」。今綜合李陳二集諸詩排列次序推計之，臥子所作「偉南築居遠郊」詩中有「夏雲縱横白日間」之句，足證舒章「觀射」一詩，蓋與臥子「觀楊龍友射歌」爲同時所作。依春夏秋冬四季先後排列計之，更可證舒章「題内家楊氏樓」詩，乃崇禎八年乙亥秋深所作。河東君與臥子同居，在崇禎八年春季。離臥子别居，在是年首夏。離松江往盛澤鎮歸家院，在是年秋深。然則舒章此詩乃河東君離松江後所作也。故知此「内家楊氏樓」，即河東君與臥子同居之處，亦即臥子桃源憶故人詞題「南樓雨暮」之「南樓」。據上引衆香詞，知河東君「遺有我聞堂（室）鴛鴦樓詞」。夫「我聞室」乃牧齋營築之金屋，所以貯阿雲者，河東君取以名其詞集，似有可能。但此點尚未證實，仍俟詳考。至河東君之鴛鴦樓詞，與臥子之屬玉堂集，實互有關係，乃相對爲文者。若更加推測，則臥子之所謂屬玉堂，與鴛鴦樓，即南樓，同屬徐武静别墅中之建築物，又同爲臥子所虚構之名也。</p>

  <p class="bodytext">舒章詩中「吹簫」之「［秦］女」，指河東君。「倚樓」之「蕭郎」，指臥子。人去樓空之感，爲舒章此詩之主旨。若非推定舒章作詩之時間及此樓所在之地點，則舒章詩意不能明矣。復檢陳忠裕全集玖湘真閣集，崇禎十一年仲冬所作「擬古三首，别李氏［雯］也」之後，有「蕭史曲」一篇。其意旨殊爲隱晦。但人去樓空之感，則甚明顯。故頗有爲河東君而作之可能。蓋舒章於崇禎八年秋深賦「題内家楊氏樓」一詩之際，在楊已去不久，陳尚往來陸氏南園，徐氏别墅之時。至崇禎十一年，則楊固早已離去南樓，陳雖屢借寓南園，而南樓則久空矣。斯「蕭史曲」所以有「一朝攜手去，此地空高臺」之句耶？又同書壹肆湘真閣集載「戊寅七夕病中」五律一首，亦似爲河東君而作者。今得見戊寅草，首載臥子一序。其中作品止於崇禎十一年秋間。據此可以推知臥子於此時尚綣戀不忘河東君如此。則崇禎十一年爲河東君作「蕭史曲」，涉及此樓，亦不足怪矣。</p>

  <p class="bodytext">復次，今檢蓼齋集叁拾有「聞一姬爲友人所苦，作詩解圍。」七絶一首云：</p>

  <p class="bodytext-fs-only-np">高唐即在楚西偏。（寅恪案，「西偏」之語，可參上引雲間地宅志「西有生生菴别墅」句。）暮暮朝朝亦偶然。但使君王留意住，飛雲更落阿誰邊。</p>

  <p class="bodytext">詩中之「飛雲」，豈即「阿雲」耶？但此「友人」，究不知誰指，頗有爲臥子之可能。姑附記於此，以俟更考。</p>

  <p class="bodytext">崇禎八年乙亥春間，陳楊兩人之關係，已如上所考定。兹有一疑問，即顧云美「河東君傳」所謂「適雲間孝廉爲妾」之語。臥子爲崇禎三年庚午舉人，十年丁丑進士。歷官刑部主事，惠州紹興推官，兵科給事中，兵部右侍郎兼翰林學士。何以僅稱之爲「雲間孝廉」，而不以其他官名稱之耶？應之曰，云美之以「孝廉」目臥子者，蓋謂河東君「爲妾」，實即「外婦」之時，臥子之資格身分實爲舉人，而非進士及其他諸職也。此點云美既所以爲河東君及臥子諱，又標明其關係之時代性。斯固爲云美之史筆，亦足證此關係發生於臥子爲舉人時，即崇禎三年庚午至十年丁丑之時期，此八年之間，唯有崇禎八年乙亥春季最爲適合。故「雲間孝廉」之爲臥子，可以無疑也。</p>

  <p class="bodytext">抑更有可論者，觀臥子所自述崇禎八年春讀書南園，雖號稱與徐闇公孚遠李舒章雯周勒卣立勳陸文孫慶曾（寅恪案，陳忠裕全集壹陸平露堂集「送陸文孫省試金陵」詩附考證引復社姓氏録云：「陸慶曾字文孫。」）幾社諸名士共爲制科業，間亦有事吟詠。其實乃如陸氏所言「飲酒賦詩，擴落而無所覊，方與古之放言之士，鄙章句，廢畦町，岸然爲躍冶者，以自異于世。」又婁縣志謂「崇禎間幾社諸子每就是園（寅恪案，指南園。）讌集」。由是推之，幾社諸名流之讌集於南園，其所爲所言，關涉制科業者，實居最少部分。其大部分則爲飲酒賦詩，放誕不覊之行動。當時黨社名士頗自比於東漢甘陵南北部諸賢。其所談論研討者，亦不止於紙上之空文，必更涉及當時政治實際之問題。故幾社之組織，自可視爲政治小集團。南園之讌集，復是時事之坐談會也。河東君之加入此集會，非如儒林外史之魯小姐以酷好八股文之故，與待應鄉會試諸人共習制科之業者。其所參預之課業，當爲飲酒賦詩。其所發表之議論，自是放言無覊。然則河東君此時之同居南樓及同遊南園，不僅爲臥子之女膩友，亦應認爲幾社之女社員也。前引宋讓木秋塘曲序云：「坐有校書，新從吴江故相家，流落人間。凡所敍述，感慨激昂，絶不類閨房語。」可知河東君早歲性情言語，即已不同於尋常閨房少女。其所以如是者，殆萌芽於吴江故相之家。蓋河東君夙慧通文，周文岸身旁有關當時政治之聞見，自能窺知涯涘。繼經幾社名士政論之薰習，其平日天下興亡匹「婦」有責之觀念，因成熟於此時也。牧齋初學集貳拾東山詩集叁「［崇禎］壬午除夕」詩云：「閒房病婦能憂國，却對辛盤歎羽書。」有學集拾紅豆貳集「後秋興」八首之四云：「閨閣心縣海宇棋。每於方罫繫懽悲。」牧齋所言，雖是河東君年二十五歲及四十二歲時事。夫河東君以少日出自北里章臺之身，後來轉具沈湘復楚之志。世人甚賞其奇，而不解其故。今考證幾社南園之一段佳話，則知東海麻姑之感，西山精衛之心，匪一朝一夕之故，其來有自矣。</p>

  <p class="bodytext">嗚呼！臥子與河東君之關係，其時間，其地點，既如上所考定。明顯確實，無可致疑矣。雖不敢謂有同於漢廷老吏之斷獄，然亦可謂發三百年未發之覆。一旦撥雲霧而見青天，誠一大快事。自牧齋遺事誣造臥子不肯接見河東君及河東君登門詈陳之記載以後，筆記小説剿襲流布，以譌傳譌，一似應聲蟲，至今未已，殊可憐也。讀者若詳審前所論證，則知虚搆陳楊事實如王澐輩者，心勞計拙，竟亦何補？真理實事終不能磨滅，豈不幸哉？</p>

  <p class="bodytext">崇禎八年首夏，河東君離去與臥子同居之徐氏南樓及同遊之陸氏南園，别居松江他地，此地或即横雲山，詳見下論。臥子有詞贈别，詞之佳妙，固不待論，即就陳楊兩人關係言之，此詞亦其轉捩點之重要記録也。兹論述之如下。</p>

  <p class="bodytext">湯漱玉玉臺畫史叁云：</p>

  <p class="bodytext-fs-only-np">借閑漫士曰，予弟子惠從禾中得［黄］皆令金箋扇面，仿雲林樹石，署欵「甲申夏日寫於東山閣。皆令」。鈐「閨秀」朱文，「媛介」白文，「皆令」朱文三印章。左方上有詞云：「紫燕翻風，青梅帶雨，（寅恪案，「紫燕」句可與前引李舒章「夏日問陳子疾」詩「堂中紫燕小」句相參證。杜工部集壹捌附録「柳邊」詩，後四句云：「紫燕時翻翼，黄鸝不露身。漢南應老盡，霸上遠愁人。」乃臥子「紫燕」句所出，實寓春老送别之意。「青梅」句出杜工部集玖「梅雨」詩前四句：「南京犀浦道，四月熟黄梅。湛湛長江去，冥冥細雨來。」河東君離去南園，當在梅子尚青未黄之時，蓋亦暮春初夏之節候。周處風土記云：「夏至前雨名黄梅雨。」周氏爲江南人，取以證臥子之詞，雖不中亦不遠矣。「帶雨」二字豈復暗用白樂天長恨歌「梨花一枝春帶雨」之意，與下文「淚盈紅袖」之語相比應耶？）共尋芳草嗁痕。（寅恪案，全唐詩第叁函孟浩然貳「留别王侍御維」詩云：「欲尋芳草去，惜與故人違。」臥子改「欲尋」爲「共尋」者，蓋臥子雖與河東君短期同居南樓并屢次讀書南園，然不過借其地爲編著之處。故其在南樓及南園，乃暫寓性質，非家居所在。此句意謂其本人不久當離去，歸其城中本宅。河東君亦將離去，移居横雲山，因改「欲尋」爲「共尋」耳。復檢陳忠裕全集壹陸平露堂集崇禎八年詩，有「初秋出城南弔邇機之喪，隨遊陸氏園亭。春初予輩讀書處也。感賦二律」之題，尤足證臥子亦於是年夏間即離去南樓及南園，還居城内本宅也。邇機名靖，崇禎六年癸酉舉人。見嘉慶修松江府志肆伍選舉表。又河東君湖上草「西泠」十首之二云：「青驄點點餘新迹，紅淚年年屬舊人。」痛史第貳壹種甲申朝事小紀柒「柳如是小紀」引此詩，「新迹」作「芳草」。細玩語意，豈亦與臥子此詞有關耶？）明知此會，不得久殷勤。（寅恪案，臥子用「明知」二字者，可見其早已深悉河東君之性情既如此，己身家庭之狀况又若是，則南樓及南園之會合，絶無長久之理。雖已明知之，而復故犯之，致有如是結局。此意與希臘亞力斯多德論悲劇之旨相符。可哀也已！）約略别離時候，緑楊外，多少消魂。重提起，（顧貞觀成德仝選今詞初集上滿庭芳，歷代詩餘陸壹滿庭芳「和少遊送别」及陳忠裕全集貳拾詩餘滿庭芳「送别」詞，「重」俱作「纔」，較佳。）淚盈翠袖，（今詞初集，歷代詩餘及陳忠裕全集，「翠」俱作「紅」。是。）未説兩三分。　　紛紛。（寅恪案，淮海集滿庭芳詞云：「多少蓬萊舊事，空回首，煙靄紛紛。」臥子此詞既是和少游，則「紛紛」二字，本於秦詞，自不待言。但玉臺新詠壹「古詩爲焦仲卿妻作」云：「新婦謂府吏，勿復重紛紜。」「紛紛」即「紛紜」。臥子遣去河東君，當不出於「阿母」即唐宜人之意，實由臥子妻張孺人假祖母高太安人之命，執行其事。大樽著此「紛紛」二字，蓋兼具淮海詞及孔雀東南飛詩之兩重出處。其隱痛深矣！）重去後，（今詞初集歷代詩餘及陳忠裕全集「重」俱作「從」。是。）瘦憎玉鏡，寬損羅裙。念飄零何處，煙水相聞。欲夢故人憔悴，依稀只隔楚山雲。無非是，（今詞初集，歷代詩餘及陳忠裕全集「非」俱作「過」。）怨花傷柳，一樣怕黄昏。調寄滿庭芳，留别無瑕詞史。我聞居士。」鈐「如是」朱文小印。</p>

  <p class="bodytext">寅恪案，徐乃昌小檀欒室閨秀詞鈔玖及梁乙真清代婦女文學史第叁章第貳節「柳如是」條，并引玉臺畫史，俱認此詞乃河東君所作。不知淮海「山抹微雲」原詞，雖題作「晚景」，明是「别妓」。蓋不僅從語意得知，即秦詞「高城望斷，燈火已黄昏」之結語，用唐歐陽詹别太原妓申氏姊妹之典，更可爲證也。（見全唐詩第陸函歐陽詹「初發太原途中，寄太原所思」詩「高城已不見，况復城中人」之句，并可參晁無咎補之琴趣外篇肆憶少年「别歷下」詞「南山尚相送，只高城人隔」，及姜堯章白石詞長亭怨慢「望高城不見，只見亂山無數」等句。）臥子即和原韻，其爲送别河東君之作，詞旨甚明，無待詳辨矣。今詞初集選於康熙十六年丁巳。（見此書魯超題詞及毛際可跋語。）歷代詩餘編於康熙四十六年丁亥。兩書時代皆較早。陳忠裕全集出於莊師洛等之手，考證頗精。此三書既皆以此詞爲臥子所作，殊可信也。</p>

  <p class="bodytext">此詞本爲臥子崇禎八年首夏送别河東君之舊作，而河東君所以復重録之於黄媛介扇面者，殆由畫扇之時令，正與當年臥子送别己身之景物相同，因而棖觸昔情，感念題此歟？關於以他人之詩詞題扇，因而誤爲題扇人所作，如容齋四筆壹叁「二朱詩詞」條略云：</p>

  <p class="bodytext-fs-only-np">朱載上舒州桐城人。中書舍人新仲翌，其次子也。有家學，十八歲時，戲作小詞，朱希真見而書諸扇，今人遂以爲希真所作。又有摺疊扇詞，公親書藳固存，亦因張安國書扇，而載於于湖集中。</p>

  <p class="bodytext">與此甚相似，可爲例證。</p>

  <p class="bodytext">又詞中「芳草」「故人」之語，出孟襄陽詩，前已言之。但「故人」一語，臥子除用孟詩之成句外，兼襲用古詩「上山采蘼蕪」中「新人工織縑，故人工織素」之舊辭。（見玉臺新詠壹古詩八首之一。）此點可與河東君湖上草「西泠」七律十首之二，末四句所云：</p>

  <p class="bodytext-fs-only-np">青驄點點餘新迹，紅淚年年屬舊人。芳草還能邀鳳吹，相思何異洛橋津。</p>

  <p class="bodytext">等語，互相參較也。「無瑕」者，疑是媛介之别號。「東山閣」即「惠香閣」，當在絳雲樓。可參第肆章論黄媛介與錢柳關係節及論牧齋絳雲樓節。此扇爲媛介之畫，既不署受者之款，尤可證此扇乃媛介所自用，而「無瑕詞史」與媛介應是一人也。更有可注意者，即崇禎十三年庚辰冬河東君所賦「春日我聞室作，呈牧翁」七律，「此去柳花如夢裏」之句，（見東山詶和集壹。）與此詞「怨花傷柳」之語，殊有關係。此點亦俟下章論之。寅恪頗喜讀臥子此詞，又見媛介畫款有「東山閣」之語，遂戲改昔人成句，共賦短詩三章。兹附録於下。</p>

  <p class="bodytext-kt-first-np">崇禎甲申夏日黄皆令於東山閣畫扇，上有柳如是題陳臥子滿庭芳詞。詞云：「無非是，怨花傷柳，一樣怕黄昏。」因戲改晉時舊語，兼采龔璱人詩句，而易其意旨，共賦三絶。</p>

  <p class="bodytext-fs-np">美人顧影憐憔悴，烈士銷魂感别離。一樣黄昏怨花柳，豈知一樣負當時。</p>

  <p class="bodytext-fs-np">清和景物對茫茫。畫裏江山更可傷。一念十年抛未得，（寅恪考定此詞爲崇禎八年四月大樽送别河東君之作，至崇禎十七年首夏題扇時，已十年矣。是年河東君將偕牧翁自虞山往南都翊戴弘光也。）柳花身世共迴腸。</p>

  <p class="bodytext-fs-last-np">興亡江左自關情。遠志休慚小草名。我爲謝公轉一語，東山妓即是蒼生。</p>

  <p class="bodytext">近日得見重印本皇明經世文編一書，雖不能詳讀，但就其序及凡例并卷首所列鑒定名公姓氏有關諸人中可與臥子自撰年譜崇禎十年丁丑，十一年戊寅及十七年甲申等條互相印證者，約略論述之。至其所言諸人，本文前後已詳言者，或雖未言，而其姓名爲世所習知者，亦不多贅。其他諸人之可考見者，則少加箋釋。明知不能完備，姑附鄙見，以求教於當世深通明季史事之君子。唯原書卷首有「雲間平露堂梓行」七字及長方印章「本衙藏板，翻印千里必究」十字。論者取儒林外史第壹叁，壹肆，壹捌，貳捌等回，以「平露堂」爲書坊之名，以陳臥子等爲書坊聘請選文之人。殊不知平露堂乃臥子宅中之堂名，（詳見下引王澐雲間第宅志。）實非書坊之名。且臥子自撰年譜上崇禎九年丙子條明言「是歲有平露堂集」。（見陳忠裕全集卷首，并可參陳集中之平露堂集及集首之凡例。）故論者以儒林外史相比儗，未諦也。或謂臥子家貧，一人何能鐫此巨册？由書坊出資，請其編選，似亦可能。鄙意臥子之家固貧，此書所列作序及鑒定諸人，疑皆不僅以空文相藻飾，實或多或少曾有金錢之資助，不過當時風氣，不便明言耳。就諸人中之姓名及文字考之，知當日松江府知府方岳貢助力最多。此書乃當時江左文社之政見，諸文士一旦得志，則此書不但託之空言，即可付之實施矣。又方氏請其時江南最高長官張國維作序，並列有復社魁首張溥之序，可知當日江南名宦及士紳，亦皆贊同此政見。斯鑒定及作序者之姓名所以繁多若是之故歟？至印章中之「本衙」二字，殆指松江府，或指臥子崇禎十三年庚辰所任紹興司李之衙門，未敢斷定，仍俟詳考。</p>

  <p class="bodytext">皇明經世文編卷首載有序九篇，兹擇録最有關者於下。</p>

  <p class="bodytext">方岳貢序云：</p>

  <p class="bodytext-fs-only-np">貢待罪守郡十有一年。政拙心長，勞輕過重，猶幸此鄉多文雅之彦，若徐文學孚遠，陳進士子龍，宋孝廉徵璧，皆負韜世之才，懷救時之術，相與網羅往哲，捜抉巨文，取其關於軍國，濟於時用者，上自洪武，迄于今皇帝改元，輯爲經世一編。文從其人，人從其代，覽其規畫，足以益才智。聽其敷奏，足以壯忠懷。考其始終，足以識時變。非徒侈一代之鴻章，亦將以爲明時之獻納云爾。襄西方岳貢禹修父題。</p>

  <p class="bodytext">張國維序略云：</p>

  <p class="bodytext-fs-only-np">雲間陳臥子仝徐闇公宋尚木所集經世編成，郡守以其書示余，余讀而歎曰，猗與旨哉！我國家治安三百年，列聖之所疇咨，諸臣之所竭思，大約可見于兹矣。今三君俱以通達淹茂之才，懷濟世安邦之略，採遺文于二百七十年之間，襄盛事于數月之内，而郡守又能于政事之暇，兼統條貫，以揚厲厥事，故功相得而速成。後之君子其欲覽觀于斯者，豈非有不勞之獲哉！余待罪江南，既嘉三君有當世之志，而又多太守能博盡英才之意，以布之天下，而即以卜諸賢異日之所樹也。於是乎言。東陽張國維題。</p>

  <p class="bodytext">張溥序略云：</p>

  <p class="bodytext-fs-only-np">余間語同志，讀書大事，當分經史古今爲四部。讀經者輯儒家，讀史者辨世代，讀古者通典實，讀今者專本朝，就性所近，分部而治，合數人之力治其一部，不出二十年，其學必成。同志聞者，咸是余説，而雲間徐闇公陳臥子宋尚木尤樂爲之。天才英絶，閉關討論，直欲以一人兼四部不難也。客年與余盱衡當代，思就國史。余謂賢者識大，宜先經濟，三君子唯唯，遂大捜羣集，采擇典要，名經世文編。卷凡五百。偉哉是書，明興以來未有也。今三子悠游林麓，天假以時，載筆之始，又先以國家爲端，他日繼涑水者，其在雲間乎。社弟張溥題。</p>

  <p class="bodytext">許譽卿序云：</p>

  <p class="bodytext-fs-only-np">予被放以來，杜門寡交，臥子闇公尚木獨時相過從。臥子讀書養氣，其勁骨熱腸，亟當爲世用。尚木與闇公諸子，竝以曠世才，閉户著述，究心千秋之業。予嘗覽斯編，一代兵農禮樂刑政大端，賅是矣。而於忠佞是非之際，尤凛凛致辨焉。以故言以人傳者，重其人，亟録其文。言不以人廢者，存其文，必斥其人。諸子涇渭在胸，邪正在目，其用意深，而取裁當，故足多也。以予所知，閩中黄石齋先生負重名，頃抗疏歸來，直聲震天下，而不能不心賞斯編，聞已爲之玄晏矣。予更何庸贅一詞？予惟以諸子之志如此，他日出而以天下爲己任，必可以副聖天子求賢圖治之至意，洗士大夫經濟闊疎之舊恥，則斯編固其嚆矢焉爾。同郡許譽卿題於南村草堂之遯閣。</p>

  <p class="bodytext">徐孚遠序略云：</p>

  <p class="bodytext-fs-only-np">余從陳宋二子之後，上承郡大夫先生之旨，收緝明興以來名賢文集與其奏疏，凡數百家，其爲書凡千餘種，取其文之關乎國事者，凡得如干卷。他日有魏弱翁其人者當國，省覽此書，以爲有稗鹽梅之用，庶幾因是推其繇來，以漸窺高皇帝之淵微，或有弘益哉！或有弘益哉！華亭徐孚遠闇公氏題於華隱堂。</p>

  <p class="bodytext">陳子龍序云：</p>

  <p class="bodytext-fs-only-np">古者有記事之史，有記言之史。言之要者，大都見於記事之文矣。導發其端，使知所由。條晰其緒，使知所究，非言莫詳。甚矣，事之有藉於言也。而况宗臣碩彦敷奏之章，論難之語，所謂訏謨遠猷，上以備一代之典則，下以資後學之師法。不爲之裒綴，後之君子，何以考焉。此予與徐子宋子經世編所由輯也。明興二百七十年，海内治平，駕周漂漢，賢才輩生，（陳忠裕全集貳陸經世編序「輩」作「萃」。）勛在竹帛，而遺文緒論，未有統彙，散於江海。蓋有三患焉。一曰朝無良史。二曰國無世家。三曰士無實學。夫金匱之藏，非遠臣所知，然有大纂修，莫不載在方册。永樂中命閣臣［楊］士奇等輯名臣奏議，蓋前代綦備矣。昭代之文，至今闕焉。章奏貯諸省中，以待纂集，幸無蠧敗，率割裂其義不足觀。又古者大臣没，或求其遺書，副在太史，今無有也。漢之武宣及隋唐之盛，遣使四出，懸金購書，今無有也。雖欲不散軼，安可得哉？故曰朝無良史。六季以前無論矣。唐宋以科舉取士，而世家鼎族相望於朝，家集宗功藏之祖廟。今者貴仕多寒畯，公卿鮮賢胤，（陳集「胤」作「裔」。）至有給簡册於爨婢，易緗素於市兒者，即欲捜討，文獻微矣。故曰國無世家。俗儒是古而非今，文士擷華而舍實。夫保殘守缺，則訓詁之文充棟不厭，尋聲設色，則雕繪之作永日以思。至於時王所尚，世務所急，是非得失之際，未之用心，苟能訪求其書者蓋寡，宜天下才智日以絀。故曰，士無實學。積此三患，故成書也難。夫孔子觀於周，蕭相收於秦，大率皆天下要書，足以資世用者。嘉謨令典，通今者之龜鑒，謀國者之兵衛也。失今不採集，更數十年，亡散益甚，後死者之責，其曷諉焉。予自幼讀書，不好章句，喜論當世之故，時從父老談名公偉人之迹，至於忘寢。及長，而北之燕趙之間，遊京師，凡諸司之所掌，輶軒之所及，見其人，未嘗不問。遇其書，未嘗不藏。雖苦蹇陋多遺忘，然布諸載籍者槩可見。廬居之暇，因相簡輯。徐子宋子皆海内英俊，予所稟則以幸厥成者也。雖罣漏缺失，不敢當記言之義。使權家尚其謀，儒家守其典，史家廣其事，或有取焉爾。或曰，昔漢東平王求太史公書，而大臣以爲漢興之初，謀臣奇策，地形阸塞在焉，不宜賜諸侯王。今此書多議兵食，論形勢，國之大計，何以示人？予曰，不然。祖宗立國，規模宏遠，先朝大臣學術醇正，非有縱横奇詭之論也。夫王業之深淺，觀於人才之盛衰。我明既代有翊運輔世之臣，而主上旁求俊乂，用人如江湖，則是編也，豈惟益智，其以教忠哉！華亭陳子龍題。</p>

  <p class="bodytext">宋徵璧凡例略云：</p>

  <p class="bodytext-fs-first-np">儒者幼而志學，長而博綜，及致治施政，至或本末眩瞀，措置乖方，此蓋浮文無裨實用，擬古未能通今也。唐宋以來，如通典通考暨奏疏衍義諸書，允爲切要，亦既繁多。乃本朝典故缺焉未陳。其藏之金匱石室者，聞見局促，曾未得覩記。所拜手而獻，抵掌而陳者，若左右史所記，小生宿儒，又病於抄撮，不足揄揚盛美，網羅前後。此有志之士，所撫膺而歎也。徐子孚遠，陳子子龍，因與徵璧取國朝名臣文集，擷其精英，勒成一書。如采木於山，探珠於淵，多者多取，少者少取。至本集所不載，而經國所必須者，又爲旁采以助高深。共爲文五百卷有奇，人數稱是。志在徵實，額曰經世云。予輩志識固陋，鮮所取衷，幸高賢大良，一時雲會，若李寶翁先生，李載翁先生，王依翁先生，吴雪翁先生，（寅恪案，李寶翁即李瑞和。嘉慶修松江府志肆貳名宦傳叁李瑞和傳略云：「李瑞和字寶弓，漳浦人。崇禎七年進士。授松江推官。在郡七年，徵拜監察御史。」王依翁疑爲王佐聖。松江府志叁陸職官表明教職欄載：「崇禎十年。王佐聖。教諭。長洲人。舉人。」同治修蘇州府志捌柒人物壹肆明長洲縣王佐聖傳略云：「王佐聖字克仲。舉萬曆壬子鄉試。授青浦教諭。崇禎十四年選遵義知縣。」并可參啓禎野乘壹集玖王遵義［佐聖］傳。又李寶翁即李寶弓，李載翁即李載陽，王依翁即王依日，吴雪翁即吴雪因。均見原書所列「鑒定名公姓氏」。事蹟多未能知，仍俟詳考。）皆具良史之才，宦游吾土，士紳咸奉規范。此編出入共稟鑑裁。遭逢之盛，良爲侈矣。</p>

  <p class="bodytext-fs-np">郡公禹翁方師素抱安濟之略，聿登著作之堂，居恒揚藝論文，窮日不倦。其訓迪士子，專以通達時務爲亟。經世一編，尤所注意，退食之餘，首勤評閲。雖一麾出守，十年不遷，而窮達一致，喜愠不形。亮節貞心，于斯可見。</p>

  <p class="bodytext-fs-np">執友陳眉公［繼儒］先生，棲心隱逸，道風映世，丹砂岣嶁，渺然塵外。其孫希天仙覺，才氣英邁，甫係髫齡，熟于史學。予輩山齋信宿，時承提命，每至夜分。因得稔識前言往行。此編去取，多所商確。皤皤黄髮，非特後輩典型，允爲熙朝文獻矣。</p>

  <p class="bodytext-fs-np">同郡先輩若徐厚翁先生及唐繕部存少（寅恪案，徐厚翁疑即徐厚源禎稷。事蹟見明詩綜伍玖，嘉慶修松江府志伍肆及明詩紀事庚貳拾。唐存少疑即唐昌世。松江府志伍伍古今人傳略云：「唐昌世字興公，華亭人。天啓五年進士，補工部營繕司主事。」尚待詳檢。）聞予輩捜借艱苦，俱發鄴架之藏，悉供傳寫。至許霞翁［譽卿］先生移書遠近，廣收博覽，裨益尤多。若徐勿齋［汧］，馬素修［士奇］，張西銘［溥］三先生及張受先［采］，黄仲霖［澍］，吴志衍［繼善］，夏彝仲［允彝］，吴坦公［培昌］捜軼編于吴越閩浙。張訒叟［元始］，吴來之［昌時］，朱聞玄［永祐］，郵遺集于齊魯燕趙。他若宛平金伯玉鉉，王敬哉崇簡，崔道母子忠，王大含谷。桐城方密之以智，孫克咸臨。萊陽宋澄嵐繼澄。侯官陳道掌元綸，陳克理兆相。金沙周介生鍾。丹陽荆實君廷實。檇李錢孚于嘉徵，錢彦林栴，錢雍誦泮，黄復仲子錫，陸芳洲上瀾，朱子莊茂暻。歸安唐子儀起鳳。虎林嚴子岸渡，張幼青埁。茂苑楊維斗廷樞，許孟宏元溥，姚瑞初宗典，姚文初宗昌。玉峯王與游志慶。吴江周安期逢年，吴日生易。疁水侯雍瞻岐曾，傅令融凝之。婁東王子彦瑞國，吴純祜國杰，張無近王治。維揚鄭超宗元勳。海虞顧麟士夢麟，彭城萬年少壽祺，皆係良友素知。瓊瑶之贈，遥睇臨風。二酉之藏，傾廂倒篋矣。</p>

  <p class="bodytext-fs-np">四方蘭譜，若楊子常彝，楊龍友文驄，則分教吾土，樂與晨夕。其他諸友，或夙係同好，或本未謀面。但曾任較讐，暨名集惠寄者，俱登姓氏，不没其實。</p>

  <p class="bodytext-fs-np">此集始于戊寅仲春，成于戊寅仲冬，寒暑未週，而披覽億萬，審别精詳，遠近嘆咤，以爲神速。良由徐子陳子博覽多通，縱横文雅，首用五官，都由一目。選輯之功，十居其七。予質鈍才弱，追隨逸步，自嗤蹇拙，以二子右縈左拂，奔命不遑，間有選輯，十居其二。若溯厥始事，則周勒卣立勳，李舒章雯，彭燕又賓，何慤人剛，徐聖期鳳彩，盛隣汝翼進及家伯氏子建存標，家季轅文徵輿，咸共商酌。適李子久滯京邸，周子壯遊梁苑，彭子棲遲邗上，何子寄跡鴛水，徐子盛子則各操月旦，伯氏家季則潛心論述，曾無接談之暇，未假專日之工。若友人吴繩如嘉胤，唐允季允諧，李存我待問，張子美安茂，朱早服積，蔡季直樅，單質生恂，郁子衡汝持，沈臨秋泓，陸子玄慶曾，朱宗遠灝，董士開雲申，郁選士繼垣，張子服寬，張子退密，錢子璧瑴，李素心愫，徐惠朗桓鑒，邵霏玉梅芬，徐武静致遠，李原涣是楫，華芳乘玉芳，咸資討論。名臣爵里姓氏，具載獻徵諸書，然多有掛漏，遍捜羣籍，頗廢歲時。兹以卷帙浩汗，難於稽考。分條析緒，復於卷首另編總目，使覽者開卷瞭然，特爲詳便。此則友人謝提月廷楨一人所輯。其功不可泯也。</p>

  <p class="bodytext-fs-np">藏書之府，文集最少，多者百種，少者數家。四方良朋，惠而好我，發緘色動。及至開卷，恒苦重複。予等因遣使迭出，往復數四，或求其子姓所藏，或托于官跡所至，捜集千種，繕寫數萬。至條陳冗泛，尺牘寒暄及文移重叠，又悉加剪截，乃成斯集。雖未敢云聖朝之洪謨，亦足當經世之龜鑑矣。</p>

  <p class="bodytext-fs-last-np">兹編體裁，期于囊括典實，曉暢事情。故閣部居十之五，督撫居十之四，臺諫翰苑諸司居十之一。而鱗次位置，則首先代言，其次奏疏，又其次尺牘，又其次雜文云。華亭宋徵璧漫記。</p>

  <p class="bodytext">寅恪案，河東君平生所與直接間接有關諸名士，幾無不列於此書作序鑒定姓氏及凡例中。主編之陳臥子固不待論，即鑒定者如牧齋，則爲河東君下半世之伴侣。若馬瑶草，河東君弘光時亦必親覿其面無疑。至牧齋在南都小朝廷禮部尚書任内，河東君與瑶草相遇時，阮圓海當亦預此盛會，但鐫刊皇明經世文編之際，圓海乃東林黨社之政敵，自不能列於鑒定人，殊可惜可笑也。</p>
</body>
</html>