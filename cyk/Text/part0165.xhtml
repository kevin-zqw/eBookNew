<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0007.css" rel="stylesheet" type="text/css"/>
</head>
<body>
  <h3 class="text-title-3">第叁期</h3>

  <p class="bodytext">自崇禎十四年辛巳夏河東君與牧齋結褵於茸城起，至崇禎十六年癸未冬絳雲樓落成時止，將近三年。此期間之歲月，雖不可謂之甚短，但其間僅有兩大事可紀。一爲河東君之患病。一爲絳雲樓之建造。河東君之患病約歷二年，則又佔此期之時間五分之四也。兹請依次言之，并附述錢柳兩人談兵論政之志事。</p>

  <p class="bodytext">錢柳結褵後三年間，雖曾一度出遊，然爲時不久。其餘皆屬在虞山家居之歲月也。牧齋於有學集柒高會堂詩集「茸城惜别」詩中嘗自述之。前論錢柳結褵事，已引此詩一節，兹更續引其所述關於此三年者於下。其詩云：</p>

  <p class="bodytext-fs-only-np">畫樓丹嶂埒，書閣絳雲編。小院優曇秘，閒庭玉蘂鮮。新粧花四照，昔夢柳三眠。笋迸茶山屋，魚跳蟹舍椽。餘霞三泖塔，落日九峰烟。</p>

  <p class="bodytext">寅恪案，牧齋所述乃總論此三年者。今更就其作品及其他材料中，有關此時期之事蹟論述之，略見當時柳錢兩人婚後生活之一斑云爾。</p>

  <p class="bodytext">初學集貳拾上東山詩集叁「燕譽堂秋夕」云：</p>

  <p class="bodytext-fs-only-np">雨過軒窗浴罷時。水天閒話少人知。憑闌密意星娥曉，出幌新粧月姊窺。鬬草空堦蛩自語，採花團扇蝶相隨。夜來一曲君應記，颯颯秋風起桂枝。（自注：「非君起夜來。柳惲詩也。」）</p>

  <p class="bodytext">寅恪案，初學集此題之前，催妝詞之後，僅有一詩。其題爲「田國戚奉詔進香岱嶽，渡南海謁普陀還朝，索詩爲贈」。世俗相傳觀音誕辰爲六月。田國戚之渡南海謁普陀，當在此際。其還朝向牧齋索詩，亦應在七月。牧齋詩題所謂「秋夕」之「秋」，即指初秋而言。牧齋此詩當與李義山詩集中「楚宫」二首（第壹首爲七絶，第貳首爲七律。）有關。（才調集陸選第貳首七律，題作「水天閒話舊事」。）蓋「水天閒話少人知」及「出幌新粧月姊窺」等辭，固出玉谿詩第貳首，而義山第壹首「朝雲暮雨長相接，猶自君王恨見稀」兩句之意，實爲牧齋詩旨所在。雖賦詩時間距茸城結褵之日，似逾一月。然詩中無牢騷感慨之語，故可視爲蜜月中快心得意之作。至牧齋此詩七八兩句及其自注，則第叁章論河東君夢江南詞第叁首「端有夜來風」句，已詳言之，自可不贅。但河東君之詞，乃爲臥子而作者，在牧齋方面言之，河東君此時甚不應記及文暢詩也。一笑！</p>

  <p class="bodytext">初學集貳拾上東山詩集叁「秋夕燕譽堂話舊事有感」云：</p>

  <p class="bodytext-fs-only-np">東虜游魂三十年。老夫雙髩更皤然。追思貰酒論兵日，恰是涼風細雨前。埋没英雄芳草地，耗磨歲序夕陽天。洞房清夜秋燈裏，共簡莊周説劒篇。</p>

  <p class="bodytext">寅恪案，此詩於第壹章拙詩序中，已引其一部分，并略加考證。牧齋此詩首二句「東虜遊魂三十年。老夫雙髩更皤然」之語，據瞿九思萬曆武功録壹壹「奴兒哈赤列傳」略云：</p>

  <p class="bodytext-fs-only-np">奴兒哈赤故王台部也。（參同書同卷王台列傳。）後叛走建州，帶甲數千人，雄東邊，遂爲都指揮。始王台時，畏德，不敢與西北諸酋合。久之，卜寨那林起，常窺隙，略我人畜。給諫張希臯上書，以爲奴兒哈赤旁近北虜恍忽大，聲勢相倚。恐卜寨那林孛羅一旦不可知，（參同書同卷卜寨那林孛羅列傳。）東連西結，悉甲而至邊，何以爲備。是歲萬曆［十六年］戊子也。</p>

  <p class="bodytext">則自萬曆十六年戊子至天啓元年辛酉，牧齋作浙江鄉試程録中序文及策文第伍問時，爲三十三年。若不如此解釋，則燕譽堂話舊事詩，賦於崇禎十四年辛巳秋，上距萬曆十六年戊子，爲五十三年，與情事不合矣。檢此詩後即爲「中秋日攜内出游」之題，故知其作成，約在中元以後，中秋以前，「恰是涼風細雨」時候也。牧齋争宰相不得，獲罪罷歸。其政敵多以天啓元年浙江鄉試之錢千秋關節一案爲藉口。此案非本文範圍，不須考述。但就牧齋詩旨論之，雖以國事爲言，實則詩中所謂「莊周説劒篇」，即指其天啓元年浙江鄉試程録中談兵諸篇。當牧齋天啓元年秋主試浙江，作此談兵諸篇時，其涼風細雨之景物，亦與崇禎十四年秋夕在燕譽堂共河東君話及舊事，并簡舊文時相似也。牧齋於此年三月聞陽羨再召之訊，已知不易再起東山。疇昔之雄心壯志，無復表現之機會，唯有獨對閨閣中之梁紅玉，發抒其感憤之意耳。然則此詩雖以「東虜游魂」爲言，實是悲歎個人身世之作也。</p>

  <p class="bodytext">又有學集肆捌「題費所中山中詠古詩」云：</p>

  <p class="bodytext-fs-only-np">近以學者摛詞掞藻，春華滿眼。所中獨好談握奇八陣兵農有用之學。山中詠古，上下千載得二十四人，可以觀其志矣。余少壯而好論兵，抵掌白山黑水間。老歸空門，都如幻夢。然每笑洪覺範論禪，輒唱言杜牧論兵，如珠走盤。知此老胸中，尚有事在。所中才志鬱盤，方當不介而馳，三周華不注，何怪其言之娓娓也。昔人有言，治世讀中庸，亂世讀陰符。又云，治世讀陰符，亂世讀中庸。此兩言者，東西易向，願所中爲筮而決之。</p>

  <p class="bodytext">寅恪案，牧齋此文作於南都傾覆後，仍從事於復楚報韓活動之時。但文中「余少壯而好論兵，抵掌白山黑水間」之語，則指天啓元年浙江鄉試程録中談兵諸篇而言，故迻録於此，以供讀此詩者之參證。</p>

  <p class="bodytext">初學集貳拾上東山詩集叁「中秋日攜内出游，次冬日泛舟韻二首」云：</p>

  <p class="bodytext-fs-first-np">緑浪紅闌不殢愁。參差高柳蔽城樓。鶯花無恙三春侣，蝦菜居然萬里舟。炤水蜻蜓依髩影，窺簾蛺蝶上釵頭。相看可似嫦娥好，白月分明浸碧流。</p>

  <p class="bodytext-fs-last-np">輕橈蕩漾緩清愁。恰似明粧上翠樓。桂子香飄垂柳岸，芰荷風度採蓮舟。招邀璧月成三影，摒當金尊坐兩頭。便合與君長泛宅，洞房蘭室在中流。</p>

  <p class="bodytext">河東君依韻奉和二首云：</p>

  <p class="bodytext-fs-first-np">秋水春衫憺暮愁。船窗笑語近紅樓。多情落日依蘭櫂，無藉輕雲傍綵舟。月幌歌闌尋麈尾，風床書亂覓搔頭。五湖煙水長如此，願逐鴟夷汎急流。</p>

  <p class="bodytext-fs-last-np">素瑟清尊迥不愁。柂樓雲物似粧樓。夫君本自期安槳，（自注：「有美詩云，迎汝雙安槳。」）賤妾寧辭學泛舟。燭下烏龍看拂枕，風前鸚鵡唤梳頭。可憐明月將三五，度曲吹簫向碧流。</p>

  <p class="bodytext">寅恪案，錢柳唱和所以次此「冬日泛舟」舊韻者，不僅人同地同，而兩方此時心情愉暢，亦與崇禎十三年冬日正復相同也。河東君自茸城與牧齋結褵後，其所賦詩篇，今得見者，以此二律爲首次。如第壹首「月幌歌闌尋麈尾，風床書亂覓搔頭」及第貳首「燭下烏龍看拂枕，風前鸚鵡唤梳頭」等，皆其婚後閨中生活之寫實。第壹首一聯神釋堂詩話深賞其佳妙，前已引及。第貳首一聯，則可與才調集伍元稹「夢遊春」詩「鸚鵡飢亂鳴，獢<img alt="" class="zhangyue-img-h1" src="../Images/image01449.gif" zy-enlarge-src="none"/>睡猶怒」之句相參證。（可參拙著元白詩箋證稿第叁章論此詩條。）至第貳首第貳聯及自注，似足表現河東君之雅量，幾與今日王寶川戲劇大登殿中代戰公主相等，殊有異於其平日所爲，頗覺奇特。或者此不過偶然一時心情愉暢之所致，未必爲陳夫人地，而以桃葉桃根自居也。</p>

  <p class="bodytext">又張山來潮所輯虞初新志伍有徐仲光芳「柳夫人小傳」無甚史料價值，但其中述錢柳婚後互相唱和一節，則頗能寫出當時實况，故附録於此。其文云：</p>

  <p class="bodytext-fs-only-np">柳既歸宗伯，相得歡甚。題花詠柳，殆無虚日。每宗伯句就，遣鬟矜示柳。擊鉢之頃，蠻箋已至，風追電躡，未嘗肯地步讓。或柳句先就，亦走鬟報賜。宗伯畢力盡氣，經營慘淡，思壓其上。比出相視，亦正得匹敵也。宗伯氣骨蒼峻，虬松百尺，柳未能到。柳幽豔秀發，如芙蓉秋水，自然娟媚，宗伯公時亦遜之。於時旗鼓各建，閨閣之間，隱若敵國云。</p>

  <p class="bodytext">河東君自賦中秋日詩後，其事蹟在崇禎十四年冬季之可考者，爲偕牧齋出遊京口一事。前論牧齋爲漢書事與李孟芳書時，已略及此問題，兹更詳考之於下。</p>

  <p class="bodytext">初學集貳拾上東山詩集叁「小至日京口舟中」云：</p>

  <p class="bodytext-fs-only-np">病色依然鏡裏霜。眉間旋喜發新黄。偶逢客酒澆長至，且撥寒鑪泥孟光。撫髻一燈還共炤，飛蓬兩鬢爲誰傷。陽春欲復愁將盡，弱線分明驗短長。</p>

  <p class="bodytext">附河東君和詩云：</p>

  <p class="bodytext-fs-only-np">首比飛蓬髩有霜。香奩累月廢丹黄。却憐鏡裏叢殘影，還對尊前燈燭光。錯引舊愁停語笑，探支新喜壓悲傷。微生恰似添絲線，邀勒君恩竝許長。</p>

  <p class="bodytext">寅恪案，牧齋詩結語云：「陽春欲復愁將盡，弱線分明驗短長。」蓋所以温慰河東君之愁病，情辭甚真摯。河東君報以「微生恰似添絲線，邀勒君恩竝許長」之句，并非酬答之例語，而是由衷之實言。</p>

  <p class="bodytext">考河東君本是體弱多病之人。檢陳忠裕全集壹伍陳李唱和集載有臥子於崇禎六年癸酉秋季所賦二律。其題序云：</p>

  <p class="bodytext-fs-only-np">秋夕沈雨，偕燕又讓木集楊姬館中。是夜姬自言愁病殊甚。</p>

  <p class="bodytext">及耦耕堂存稿詩中載有孟陽於崇禎九年丙子夏季所賦「六月鴛湖飲朱子暇夜歸，與雲娃惜别」七律。其第肆第伍二句云：</p>

  <p class="bodytext-fs-only-np">愁似横波遠不知。病起尚憐妝黛淺。</p>

  <p class="bodytext">並觀河東君與汪然明尺牘第壹壹通云：</p>

  <p class="bodytext-fs-only-np">二扇草上，病中不工，書不述懷，臨風悵結。</p>

  <p class="bodytext">第壹叄通云：</p>

  <p class="bodytext-fs-only-np">齊雲勝遊，兼之逸侣，崎嶇之思，形之有日。奈近羸薪憂，褰涉爲憚。</p>

  <p class="bodytext">第壹肆通云：</p>

  <p class="bodytext-fs-only-np">昨以小疢，有虚雅尋。</p>

  <p class="bodytext">第壹捌通云：</p>

  <p class="bodytext-fs-only-np">不意元旦嘔血，遂爾岑岑至今，寒熱日數十次。醫者亦云，較舊沈重。恐瀕死者無幾，只增傷悼耳。</p>

  <p class="bodytext">第貳伍通云：</p>

  <p class="bodytext-fs-only-np">伏枕荒謬，殊無銓次。</p>

  <p class="bodytext">第貳柒通云：</p>

  <p class="bodytext-fs-only-np">餘扼腕之事，病極不能多述也。</p>

  <p class="bodytext">第貳捌通云：</p>

  <p class="bodytext-fs-only-np">不意甫入山後，纏綿夙疾，委頓至今。近聞先生已歸，幸即垂示。山中最爲麗矚，除藥鐺禪榻之外，即松風桂渚。若覿良規，便爲情景俱勝。讀孔璋之檄，未可知也。伏枕草草，不悉。</p>

  <p class="bodytext">第貳玖通云：</p>

  <p class="bodytext-fs-only-np">弟抱疴禾城，已纏月紀。及歸山閣，幾至彌留。</p>

  <p class="bodytext">又據前引牧齋次韻崇禎十四年辛巳上元夜小飲沈璧甫齋中示河東君詩云，「薄病輕寒禁酒天」及有美詩云，「薄病如中酒」。可以證知河東君於崇禎六年及九年曾患病，至於十二，十三，十四等年之内，幾無時不病，真可謂合「傾國傾城」與「多愁多病」爲一人。儻非得適牧齋，則終將不救矣。</p>

  <p class="bodytext">初學集貳拾上東山詩集叁「冬至後京江舟中感懷八首」其一云：</p>

  <p class="bodytext-fs-only-np">懵騰心口自相攻。失笑禁啼夢囈中。白首老人徒種菜，紅顔小婦尚飄蓬。床頭歲敍占枯樹，鏡裏天涯問朔風。睡起船窻頻徙倚，强瞪雙眼數來鴻。</p>

  <p class="bodytext">寅恪案，此詩第壹聯爲主旨所在。上句用三國志蜀志貳先主傳裴注引胡沖吴歷「吾豈種菜者乎」之語。蓋牧齋此時頗欲安内攘外，以知兵自許。河東君亦同有志於是。然皆無用武之地也。</p>

  <p class="bodytext">其二云：</p>

  <p class="bodytext-fs-only-np">世事那堪祝網羅。流年無復感蹉跎。繙書懶看窮愁志，度曲誰傳暇豫歌。背索偶逢聊復爾，侏儒相笑不争多。晤言好繼東門什，深柳書堂在磵阿。</p>

  <p class="bodytext">寅恪案，此詩第柒句出詩陳風：「東門之池，可以漚菅，彼美淑姬，可與晤言。」第捌句用劉眘虚「深柳讀書堂」之語。（見全唐詩第肆函劉眘虚「闕題」五律。）此兩句皆指河東君而言。「柳」爲河東君之寓姓，頗切。然毛詩「東門之池」小序云：「刺時也。疾其君之滛昏，而思賢女以配君子也。」若以此解，則河東君爲賢女，崇禎帝爲昏君。不僅抑揚過甚，且小序所謂「君子」乃目國君。牧齋用典絶不至儗人不於其人。其不取毛序迂遠之説，自無疑義也。</p>

  <p class="bodytext">其三云：</p>

  <p class="bodytext-fs-only-np">蹙蹙羣烏啄野田。遼遼一鴈唳江天。風光頗稱將殘歲，身世還如未泊船。懶養丹砂回髩髮，閒憑青鏡記流年。百金那得封侯藥，悔讀蒙莊説劒篇。</p>

  <p class="bodytext">寅恪案，此詩「悔讀蒙莊説劍篇」與前引「燕譽堂秋夕話舊」詩之「共檢莊周説劒篇」有關。前詩自指牧齋「天啓元年浙江鄉試程録」而言。此詩雖非即指此録，但其中有談兵之部分，故可借爲比儗。頗疑錢柳此次出遊京口，實與天啓元年浙江鄉試程録有關也。餘見後論。</p>

  <p class="bodytext">其四云：</p>

  <p class="bodytext-fs-only-np">屈指先朝侍從臣。西清東觀似前身。何當試手三千牘，已作平頭六十人。櫪下可能求駿骨，爨餘誰與惜勞薪。閑披仙籍翻成笑，碧落猶誇侍帝晨。</p>

  <p class="bodytext">寅恪案，此詩第柒句之「仙籍」，依通常用典之例及此詩全部辭旨推之，應指登科記或<img alt="" class="zhangyue-img-h1" src="../Images/image01434.gif" zy-enlarge-src="none"/>紳録類似之書而言。但牧齋在京口舟中恐無因得見此種書録。鄙意錢柳之遊京口，其動機實由共檢天啓元年浙江鄉試程録之談兵部分，有所感諱，遂取此録自隨，同就天水南渡韓梁用兵遺蹟，與平日所言兵事之文相證發。今觀初學集玖拾所載此録序文，即有牧齋所任翰林院編修之官銜。其全書之首，當更有此類職名。此詩「屈指先朝侍從臣。西清東觀似前身」兩句之意，當亦指此。初學集首載程松圓序云：「辛酉先生浙闈反命，相會于京師。時方在史局，分撰神廟實録，兼典制誥。」可取與相證也。</p>

  <p class="bodytext">其五云：</p>

  <p class="bodytext-fs-only-np">人情物論總相關。何似西陵松柏間。敢倚前期論白首，斷將末契結朱顔。緣情詞賦推團扇，慢世風懷託遠山。戀别燭花渾未灺，宵來紅淚正斕斑。</p>

  <p class="bodytext">寅恪案，此詩專述河東君崇禎十三年庚辰冬過訪牧齋於虞山半野堂，及次年辛巳春别去，獨返雲間，一段因緣。前引牧齋病榻消寒雜詠中「追憶庚辰半野堂文讌舊事」詩，與此詩之旨略同。「慢世風懷託遠山」句，其出處遵王注已言之，即牧齋答河東君初贈詩「文君放誕想流風。臉際眉間訝許同」之意。至「人情物論總相關。何似西陵松柏間」句，則指河東君初贈詩，「江左風流物論雄」之語而言。蓋牧齋素以謝安自比，崇禎元年會推閣臣，不僅未能如願，轉因此獲罪罷歸，實爲其平生最大恨事。河東君初贈詩道破此點，焉得不「斷將末契結朱顔」乎？</p>

  <p class="bodytext">其六云：</p>

  <p class="bodytext-fs-only-np">項城師潰哭無衣。聞道松山尚被圍。原野蕭條郵騎少，廟堂鎮静羽書稀。擁兵大將朱提在，免冑文臣白骨歸。却喜京江波浪偃，蒜山北畔看斜暉。</p>

  <p class="bodytext">寅恪案，「項城師潰哭無衣」句，第壹章論錢遵王注牧齋詩時，已言及之。據浙江通志壹肆拾選舉志舉人表天啓元年辛酉科所取諸人姓名及初學集貳拾下東山詩集肆「三良詩」，知汪氏爲牧齋門人，故聞其死難，尤悼惜之也。「聞道松山尚被圍」事，則遵王以避清室忌諱之故，未著一字。檢明史貳肆莊烈帝紀略云：「崇禎十四年七月壬寅洪承疇援錦州，駐師松山。十五年二月戊午大清兵克松山。洪承疇降。」牧齋賦此詩在十四年十一月，正是松山被圍時也。</p>

  <p class="bodytext">其七云：</p>

  <p class="bodytext-fs-only-np">柁樓尊酒指吴關。畫角聲飄江北還。月下旌旗看鐵甕，風前桴鼓憶金山。餘香墜粉英雄氣，剩水殘雲俛仰間。（寅恪案，初學集肆肆「韓蘄王墓碑記」引此句，「殘雲」作「殘山」，似較佳。）他日靈巖訪碑版，麒麟高冢共躋扳。</p>

  <p class="bodytext">寅恪案，此詩乃錢柳此次出遊京口之主旨。前論第肆首謂兩人既以韓梁自比，欲就南宋古戰場，實地調查，以爲他日時局變化之預備。後此將二十年牧齋賦「後秋興之三」云：「還期共覆金山譜，桴鼓親提慰我思。」（見投筆集上及有學集拾紅豆貳集。）猶念念不忘此遊也。此詩結語云：「他日靈巖訪碑版，麒麟高冢共躋扳。」意謂當訪弔梁韓之墓。觀京江感懷詩後第貳題爲「半塘雪中戲成，次東坡韻。」半塘在蘇州，見前論有美詩「半塘春漠漠」句所述。由鎮江返常熟當經蘇州，韓梁墓在靈巖，錢柳雖過蘇，而未至其地者，必因河東君素憚登陟。前論「與汪然明」尺牘第壹叁通及戊寅草「初秋」八首之三「人似許玄登望怯」句，已詳言之。河東君平日既是如此，况今在病中耶？至初學集肆肆「韓蘄王墓碑記」云：</p>

  <p class="bodytext-fs-only-np">辛巳長至日余與河東君泊舟京江，指顧金焦二山，想見兀朮窮蹙打話，蘄王夫人佩金鳳瓶傳酒縱飲，桴鼓之聲，殷殷江流，濆沸中遂賦詩云，餘香墜粉英雄氣，剩水殘山俛仰間。相與感㮣歎息久之。甲申二月觀梅鄧尉，還過靈巖山下，埽積葉，剔蒼蘚，肅拜酧酒而去。因摭採楊國遺事，記其本末如此。</p>

  <p class="bodytext">則崇禎十七年甲申二月牧齋實曾遊靈巖。不知此次河東君亦與同行否？考是時河東君久病已全愈，躋扳高冢，當不甚困難。錢柳兩人同遊，殊可能也。</p>

  <p class="bodytext">又上海文物保管委員會藏「顧云美自書詩稿」有「道中寄錢牧齋先生」七律云：</p>

  <p class="bodytext-fs-only-np">賭棊墅外雲方紫，煨芋爐邊火正紅。身是長城能障北，時遭飛語久居東。千秋著述歐陽子，一字權衡富鄭公。莫説當年南渡事，夫人親自鼓軍中。</p>

  <p class="bodytext">寅恪案，此詩前一題爲「寒食過莒州」，後第壹題爲「聞警南還，沂水道中即事」。第貳題爲「廣陵别萬次謙」，題下自注云：「傳聞翠華將南。」第肆首爲「送幼洪赴召」，（寅恪案，牧齋外集拾「吴君二洪五十序」云：「吴門吴給諫幼洪與其兄二洪奉母家居。」云美爲蘇州府長洲縣人。錢序所稱「吴門吴給諫幼洪」，則是云美同里。故顧詩之幼洪，當即錢序之吴幼洪也。）詩中有「六月驅車指帝京」及「鍾山紫氣尋常事，會有英賢佐聖明」，并自注云：「幼洪師馬素脩先生，死北都之難」等語。故據詩題排列先後及詩中所言時事推之，知寄牧齋詩爲崇禎十七年甲申春間所作。此詩堆砌宰相之典故，以比擬牧齋，殊覺無謂，但認牧齋可爲宰相一點，則非僅弟子箇人之私言，實是社會當時之輿論。觀前引陳臥子「上牧齋先生書」即可證知，無取廣徵也。兹更有應注意者，即此詩結語，亦言及韓梁金山故事。頗疑云美非獨先已得見牧齋「京口舟中感懷」詩，且聞知其師與師母平日慷慨談兵之志略。就詩而言，云美此篇并非佳作，但以旨意論之，則可稱張老之善頌善禱。云美藉此得以彌補東山詶和集未收其和章之缺憾歟？</p>

  <p class="bodytext">其八云：</p>

  <p class="bodytext-fs-only-np">陽氣看從至下迴。錯憂蚊響又成雷。烏鳶攫肉真堪笑，魑魅争光亦可哀。雲物暖應生黍律，風心老不動葭灰。香車玉笛經年約，爲報西山早放梅。</p>

  <p class="bodytext">寅恪案，此詩七八兩句云：「香車玉笛經年約，爲報西山早放梅。」牧齋所以作此結語者，因崇禎十四年十一月賦此詩時，河東君正在病中，雖將赴蘇州養疴，自不能往遊靈巖，甚願次年春季可乘親自至蘇州迎其返常熟之便，共觀梅鄧尉。「早放」之語，亦寓希望河東君患病早愈之願，與第伍章論高會堂集，約許譽卿彩生至拂水山莊詩中「西山」之意不同。並暗用東坡詩「長與東風約今日，暗香先返玉梅魂」之典。蘇詩與河東君金明池「詠寒柳」詞有關，牧齋用以牽涉河東君，而自居爲「梅魂」也。詳見論河東君「寒柳」詞及論牧齋我聞室落成詩等節，兹不多及。</p>

  <p class="bodytext">又初學集貳拾下東山詩集叁「［崇禎十六年癸未］元日雜題長句」八首之七結語云：「鄧尉梅花侵夜發，香車明日向西山。」是時河東君病漸痊，但尚未全愈，牧齋賦此二句，亦不過聊寄同遊之希望，非河東君真能往遊也。</p>

  <p class="bodytext">抑更有可論者，舊題婁東梅村野史鹿樵紀聞上「馬阮始末」略云：</p>

  <p class="bodytext-fs-only-np">阮大鋮字圓海，桐城人。（寅恪案，大鋮字集之，圓海乃其號。懷寧人，非桐城籍。但小腆紀傳陸貳姦臣傳阮大鋮傳云：「天啓元年擢户科給事中，遷吏科，以憂歸，居桐城。御史左光斗讜直有聲，大鋮以同里故，倚以自重。」蓋因其居處，認爲著籍桐城也。列朝詩集丁壹叁「阮邵武自華」小傳云：「懷寧人。」附其孫阮尚書大鋮傳云：「字集之。」牧齋與阮氏關係密切，故所記皆正確。假定鹿樵紀聞此節真出梅村之手者，然吴阮關係疏遠，梅村所記，亦不及牧齋之翔實也。）天啓初，由行人擢給事中。尋召爲太常少卿。居數月，復乞歸。崇禎元年起陞光禄寺。［魏］大中子學濂上疏稱大鋮實殺其父。始坐陰行贊導，削奪配贖。欽定逆案，列名其中。大鋮聲氣既廣，雖罷廢，門庭勢燄，依然燻灼。久之，流寇偪皖，避居白門。時馬士英亦在白門。大鋮素好延攬，及見四方多事，益談兵招納游俠，冀以邊才起用。</p>

  <p class="bodytext">又明史叁佰捌馬士英傳附阮大鋮傳云：</p>

  <p class="bodytext-fs-only-np">崇禎元年［大鋮］起光禄卿。御史毛羽健劾其黨邪，罷去。明年定逆案，請贖徒爲民，終莊烈帝世，廢斥十七年。鬱鬱不得志。流寇逼皖，大鋮避居南京，頗招納遊俠，爲談兵説劍，覬以邊才召。</p>

  <p class="bodytext">蓋明之季年内憂外患，岌岌不可終日。當時中朝急求安攘之人才，是以士大夫之獲罪罷廢者，欲乘機起復，往往「招納遊俠，談兵説劍」。斯乃事勢所使然，殊不足異。牧齋此際固與圓海爲不同之黨派，但其欲利用機會，以圖進取，則無不同。河東君與牧齋之關係，所以能如此者，不僅由於「彈絲吹竹吟偏好」之故，實因復能「共檢莊周説劒篇」所致。前者當日名媛如徐阿佛王纖郎輩，亦頗擅長。至後者則恐舍河東君外，不易别求他人。然則牧齋心中認其與河東君之因緣，兼有謝太傅東山絲竹及韓蘄王金山桴鼓之兩美者，實非無故也。兹先略論述牧齋談兵説劒以求進用之心理並舉動。後復就牧齋作品中，關涉河東君雖在病中，猶不忘天下安危之辭句，以證釋之。今日讀者或可藉以窺見錢柳婚後二三年間生活之一方面歟？</p>

  <p class="bodytext">陳臥子先生安雅堂稿壹肆「上少宗伯牧齋先生」（原注：「壬午冬。」）略云：</p>

  <p class="bodytext-fs-only-np">方今泰道始升，見龍貞翰，自當亟資肅乂，寅亮天業。既已東郊反風，岳牧交薦，而上需密雲之畜，下有盤桓之心。使天下傾耳側足以望太平者，目望羊而心朝飢，誰之故也。屬聞□躪漁陽，爲謀叵測。徵兵海内，驛騷萬里，此志士奮袂戮力共奬之日，而賢士大夫尚從容矩步，心懷好爵。何異鄉飲焚屋之下，争餅摧輪之側？旁人爲之戰栗矣。閣下雄才峻望，薄海具瞻，嘆深微管，舍我其誰？天下通人處子，懷奇抱道之士，下至一才一藝之流，風馳雲會，莫不望閣下之出處，以爲濯鱗振翼。天子一旦命閣下處端揆，秉大政，恐非一手足之烈也。閣下延攬幽遐，秉心無競，求人才於閣下之門，如探玉於山，搜珠於澤，不患其寡也。特難於當時所急耳。當時所急，莫甚於將帥之才。子龍聞君之有相，猶天之有北斗也。故爲相者，宜有温良藹吉之士以揚治化，又宜有果敢雄武之才，以備不虞。閣下開東閣而待賢人，則子龍雖不肖，或可附於温良藹吉之列，以備九九之數。至於果敢雄武之流，世不可謂無其人，不知閣下之所知者幾輩也？</p>

  <p class="bodytext">寅恪案，臥子與牧齋在文場情場，雖皆立於敵對地位，然觀此書，其推重牧齋一至於此，取較宋轅文之貽書辱駡，器局狹隘者，殊有霄壤之别。或可與李問郎之雅量，參預牧齋南都綺席者，約略相似也。（見第叁章引王澐虞山竹枝詞「雙鬟捧出問郎來」句并注。）又觀臥子此書，得以推知當日士大夫一般輿論，多期望牧齋之復起任宰相。及爲相後，更有最急之新猷。此點爲當日之公言，而非臥子一人之私議也。書中既作「□躪漁陽，爲謀叵測」之語，則臥子之意，亦以爲牧齋實有攘外之才，苟具此才，即可起用。此阮圓海所以「覬以邊才召」也。故牧齋崇禎十四年，十五年，十六年諸詩文關涉論邊事及求將帥兩點者，頗爲不少。今特標出之於下，以資參證。</p>

  <p class="bodytext">初學集貳拾上東山詩集叁「寄榆林杜韜武總戎」云：</p>

  <p class="bodytext-fs-only-np">莫厭將壇求解脱，清涼居士即瞿曇。</p>

  <p class="bodytext">寅恪案，清涼居士即韓世忠。錢遵王注已引其出處。杜韜武者，杜文焕之字。事蹟見明史貳叁玖杜桐傳附文焕傳，並可參有學集壹陸「杜弢武全集序」，同書貳貳「杜大將軍七十壽序」及吴偉業梅村家藏稿叁「送杜公弢武歸浦口」詩等。牧齋此詩列於「小至日京口舟中」及「冬至後京江舟中感懷」兩題之間。此際牧齋與河東君同訪韓梁古戰場，其用「清涼居士」之典，自無足異。所可注意者，牧齋甚思以文字與當時有將帥才及實握兵符者相聯絡。初尚限於武人之能文者，如杜氏，即是一例。後遂推及持有實權之軍人，如鄭芝龍之流，而不問是否能欣賞其詩文矣。</p>

  <p class="bodytext">初學集貳拾上東山詩集叁「題將相談兵圖，爲范司馬蔡將軍作」云：</p>

  <p class="bodytext-fs-only-np">畫師畫師汝何頗。再㒵一人胡不可。猿公石公非所希，天津老人或是我。</p>

  <p class="bodytext">寅恪案，范司馬即范景文。明史貳陸伍范景文傳略云：</p>

  <p class="bodytext-fs-only-np">［崇禎］十年冬（寅恪案，坊印本及百衲本「十」均作「七」。王頌蔚明史考證攟逸亦未論及。兹據同書貳陸肆吕維祺傳及談遷國榷叁部院表下南京兵部尚書欄「丁丑吴橋范景文」條等改正。）起南京右都御史，未幾就拜兵部尚書，參贊機務。十一年冬京師戒嚴，遣兵入衛。楊嗣昌奪情輔政，廷臣力争，多被降謫。景文倡同列合詞論救。帝不悦。詰首謀，則自引罪。且以衆論僉同爲言。帝益怒，削籍爲民。十五年秋用薦召拜刑部尚書。未上，改工部。</p>

  <p class="bodytext">牧齋「題將相談兵圖」詩後一題爲「效歐陽詹翫月詩」首句云，「崇禎壬午八月望」。可知題將相談兵圖一詩乃夢章罷南京兵部尚書以後，起爲北京刑部尚書，改工部，不久以前所作，故仍稱其爲司馬也。「蔡將軍」牧齋未著其名。檢范文忠公文集伍載「與蔡」一書，亦未著其名。但書中有「今登鎮特借秉麾，海上共干城矣」之語，知其人爲登州總兵，豈即此蔡將軍耶？俟考。「天津老人」之出典，錢遵王注已引其出處，牧齋表面上雖故作謙遜之辭，以裴度目范，而以「天津老人」自命，實則暗寓己身能爲晉公。可謂高自標置矣。晉公「中書即事」詩云：「灰心緣忍事，霜鬢爲論兵。」（見唐詩紀事叁叁裴度條及全唐詩第伍函裴度。）牧齋此際雖欲建樹平定淮蔡之功業，然有志不成，空興「白首老翁徒種菜」之歎，頗可憐也。又錢曾注本有學集捌長干墖光集「雞人」七律（涵芬樓影印有學集本此詩自注有所删改，故用遵王注本。）云：</p>

  <p class="bodytext-fs-only-np">雞人唱曉未曾停。倉卒衣冠散聚螢。執熱漢臣方借箸，畏炎□騎已揚舲。（自注：「己酉五月一日召對。講官奏曰，馬畏熱，必不渡江。余面叱之而退。」）刺閨痛惜飛章罷，（自注：「余力請援揚，上深然之。已而抗疏請自出督兵，蒙温旨慰留而罷。」）講殿空煩側坐聽。腸斷覆杯池畔水，年年流恨繞新亭。</p>

  <p class="bodytext">寅恪案，牧齋於啓禎之世，以將帥之才自命，當時亦頗以此推之。弘光固是孱主，但其不允牧齋督兵援揚，猶可稱有知人之明。假若果如所請者，則河東君自當作葛嫩，而牧齋未必能爲孫三也。一笑！</p>

  <p class="bodytext">至於夢章之以此圖徵題，足知其好談兵，喜標榜。檢吴偉業綏寇紀略伍「黑水擒」條云：</p>

  <p class="bodytext-fs-only-np">［范］景文下士喜奇計，坐客多譚兵，顧臨事無所用。</p>

  <p class="bodytext">亦可窺見明末士大夫一般風氣。阮圓海錢牧齋范夢章三人者，其人品本末雖各異，獨平日喜談兵，而臨事無所用，則同爲一丘之貉耳。</p>

  <p class="bodytext">初學集貳拾上東山詩集叁「寄劉大將軍」七律略云：</p>

  <p class="bodytext-fs-only-np">泰山石礪千行劒，清濟流環萬壘營。篋中亦有陰符在，悔挾陳編作老生。</p>

  <p class="bodytext">寅恪案，劉大將軍當爲劉澤清，因明史貳柒叁高傑傳附劉澤清傳略云：</p>

  <p class="bodytext-fs-only-np">劉澤清曹縣人。崇禎十三年八月降右都督，鎮守山東，防海。澤清以生長山東，久鎮東省非宜，請辭任。澤清頗涉文藝，好吟詠。嘗召客飲酒唱和。</p>

  <p class="bodytext">與牧齋詩中「泰山」「清濟」一聯，俱是山東地望者相合。又檢初學集叄壹「劉大將軍詩集序」略云：</p>

  <p class="bodytext-fs-only-np">曹南劉大將軍憙爲歌詩。幕中之士傳寫其詩，鏤版以行於世，而請余序之。崇禎壬午七月序。</p>

  <p class="bodytext">此序所言之籍貫及稱謂皆與詩合。更以明史澤清本傳「澤清頗涉文藝，好吟詠，嘗召客飲酒唱和」等語證之，則此劉大將軍應是劉澤清無疑。「寄劉大將軍」詩前一題爲「效歐陽詹翫月」詩。觀詩後所附跋語，知爲崇禎十五年壬午八月十五至十七日間之作。後一題爲「駕鵝行」，乃聞此年九月下旬潛山戰勝所賦。故牧齋作劉氏詩序，尚在寄劉氏詩之前。時間距離頗短，頻爲詩文，諛辭虚語，盈牋叠紙，何其不憚煩如此？詩末結語，牧齋欲以知兵起用之旨，溢於言表。其籠絡武人之苦心，尤可窺見矣。</p>

  <p class="bodytext">初學集貳拾上東山詩集叁「駕鵝行。聞潛山戰勝而作」云：</p>

  <p class="bodytext-fs-only-np">督師堂堂馬伏波。（自注：「督師貴陽馬公。」）花馬劉親斫陣多。（自注：「劉帥廷佐。」）三年笛裏無梅落，萬國霜前有鴈過。捷書到門才一瞥。老夫喜失兩足蹩。驚呼病婦笑欲噎。鑪頭松醪酒新爇。</p>

  <p class="bodytext">同書貳拾下東山詩集「中秋日得鳳督馬公書來報勦寇師期，喜而有作」云：</p>

  <p class="bodytext-fs-only-np">鶡冠將軍來打門，尺書遠自中都至。書來尅日報師期。正是高秋誓旅時。先驅虎旅清江漢，（自注：「左帥還兵扼九江。」）厚集元戎出壽蘄。（自注：「馬公督花馬諸軍自壽州出蘄黄。」）伏波威靈天所付，花馬軍聲鬼神怖。郢中石馬頻流汗，漢上浮橋敢偷渡。（自注：「獻賊作浮橋渡漢江。聞大兵至，一夜撤去。」）</p>

  <p class="bodytext">同書捌拾「答鳳督馬瑶草書」略云：</p>

  <p class="bodytext-fs-only-np">頃者虎旅先驅，元戎後繼，賊遂撤浮橋，斂餘衆，待王師之至，爲鼠伏兔脱之計，則固已氣盡魄奪矣。吾謂今日之計，當委秦蜀之兵以制闖，使不得南，而我專力於獻。九江之師扼於前，蘄黄之師擣於後。勿急近功，勿貪小勝。䠞之使自救，擾之使自潰。此萬全之策，必勝之道也。腐儒衰晚，不能荷戈執殳，效帳下一卒之用。憂時念亂，輪囷結轖，耿耿然挂一馬瑶草于胸臆中，垂二十年矣。今幸而弋獲之，雖欲不傾倒輸寫，其可得乎？秋風蕭條，行間勞苦，惟爲社稷努力强飯自愛。</p>

  <p class="bodytext">寅恪案，上列兩詩一書，其作成時間，大約「駕鵝行」賦於崇禎十四年冬季，因明史貳肆莊烈帝本紀云：</p>

  <p class="bodytext-fs-only-np">［崇禎十五年］九月辛卯鳳陽總兵黄得功劉良佐大敗張獻忠於潛山。</p>

  <p class="bodytext">據鄭氏近世中西史日表，「辛卯」爲廿四日。牧齋居家得聞知此事，必在十月後矣。「中秋日得鳳督馬公書」一詩，乃崇禎十六年癸未中秋所作。此據詩題可以決定者。至「答馬瑶草書」雖未著年月，然詳繹書中辭旨，大抵與「中秋日得馬公書」詩，殊相類似。書中復有「傾倒輸寫」之語，所謂「輸寫」，當即指所賦之詩而言。書末「秋風蕭條」一語，亦與詩題之節候相應。今綜合詩及書兩者參互證之，疑是同時所作。蓋詩則專爲「傾倒輸寫」，書則兼爲金正希誤殺黔兵解説，（事見明史壹柒柒金聲傳。黔兵紀律之惡劣可參計六奇明季南略柒「馬士英奔浙」條。）因此等解説之辭，不可雜入詩中也。檢葉廷琯選録徐元歎先生殘稾所附馬士英序，末署「天啓元年辛酉五月端陽前三日」。據此牧齋即使不在北京，或他處遇見瑶草，至少亦可從素所交好之徐氏作品中，得見馬氏此序。馬文頗佳，牧齋必能欣賞。故書中「掛一馬瑶草于胸臆中，垂二十年矣」之語，非盡虚諛也。「駕鵝行」中，「花馬劉親斫陣多」之「花馬劉」依牧齋自注，乃指劉廷佐言。但計六奇明季南略叁「劉良佐」條略云：</p>

  <p class="bodytext-fs-only-np">劉良佐字明輔，大同左衛人。崇禎十四年曾破賊袁時中數萬衆，歷官至總戎，素乘花馬，故世號花馬劉云。</p>

  <p class="bodytext">是「花馬劉」之爲劉良佐，絶無可疑。牧齋何以稱之爲「劉廷佐」，豈由偶爾筆誤，抑或劉氏之名前後改易，俟考。夫牧齋此時欲以知兵起用，聯絡持有兵權之主帥如馬瑶草者，固不足怪。但其特致殷勤於瑶草部將之劉明輔，則恐别有用心。檢上引計氏書「劉良佐」條後有附注云：</p>

  <p class="bodytext-fs-only-np">先君子云，昔劉良佐未顯時，居督撫朱大典部下，忽爲所知，加以殊恩。屢以軍功薦拔，遂至總戎，亦一遇也。</p>

  <p class="bodytext">是劉良佐與朱大典有關。明史貳柒陸朱大典傳略云：</p>

  <p class="bodytext-fs-only-np">崇禎五年四月李九成孔有德圍萊州。山東巡撫徐從治中礮死，擢大典右僉都御史代之。詔駐青州，調度兵食。七月登萊巡撫謝璉復陷於賊，總督劉宇烈被逮，乃罷總督及登萊巡撫，不設專任。大典督主客兵數萬及關外勁旅四千八百餘人合勦之，賊大敗，圍始解。賊竄歸登州。［副將靳］國臣等築長圍守之，攻圍既久，賊糧絶，恃水城可走，不降。六年二月中旬有德先遁，官軍遂入［登州］大城，攻水城未下，遊擊劉良佐獻轟城策。城崩，官軍入，賊盡平。八年二月賊陷鳳陽，詔大典總督漕運，兼巡撫廬鳳淮揚四郡，移鎮鳳陽。［十四年］六月命大典總督江北及河南湖廣軍務，仍鎮鳳陽，專辦流賊。賊帥袁時中衆數萬，横潁亳間。大典率總兵劉良佐等擊破之。</p>

  <p class="bodytext">南沙三餘氏南明野史上云：</p>

  <p class="bodytext-fs-only-np">廣昌伯劉良佐字明宇。故東撫朱大典之舊將，後督淮揚，再隸麾下，從護祖陵。禦革左眼，再收永城。號花馬劉者也。</p>

  <p class="bodytext">據此劉良佐實爲朱大典在山東平定登萊一役，卓著戰功之驍將。後來大典移駐鳳陽，良佐之兵乃其主力。牧齋歌頌瑶草戰功，專及明輔，事理所當然。鄙意尚有可注意者，即明史朱大典傳中「罷總督及登萊巡撫，不設專任」一事。蓋此點極與牧齋有關。前引牧齋「送程九屏領兵入衛二首。時有郎官欲上書請余開府東海，任搗勦之事，故次首及之」一題，及詩中「東征倘用樓船策」句，及「元日雜題長句」八首之四，詩中自注云：「沈中翰上疏請余開府登萊，以肆水師。」并有學集叁貳「卓去病先生墓誌銘」載，崇禎末，中書沈廷揚特疏請牧齋開府東海，任援勦事。明史捌陸河渠志海運門及同書貳柒柒沈廷揚傳所載季明本末較詳，而沈氏受命駐登州，領寧遠餉務一點，尤與其請任牧齋爲登萊巡撫事有關。</p>

  <p class="bodytext">又鮚埼亭集外編肆「明沈公神道碑銘」述五梅海運之功甚詳，而不及其請任牧齋爲登萊巡撫事。并其上書時任中書之職名亦不書，蓋欲避免沈氏與牧齋之關係。但文中云：</p>

  <p class="bodytext-fs-only-np">大兵之下松山也，繞出洪承疇軍後，圍之急，十三鎮援兵俱不得前，城中餉絶，道已斷。思陵召公議之，公請行。自天津口出，經山海關左，達鴨緑江，半月抵松山，軍中皆呼萬歲。公還，松山竟以援絶而破。時論以爲初被圍時，若分十三鎮之半，從公循海而東，前後夾援，或有濟，而惜乎莫有見及之者。</p>

  <p class="bodytext">據此可見季明海運之策，與請任牧齋巡撫登萊兩事，實有相互關係。謝山雖惡牧齋，欲諱其事，亦有不可得者。（嘉定縣志壹玖文學門沈宏之傳云：「族弟崇明廷揚入中書，建海運策，疏出宏之手。丙戌廷揚死節，宏之殯之虎邱，志而銘之。」可供參考。）初學集貳拾上東山詩集叁「［崇禎十四年］冬至後京江舟中感懷」八首之六「聞道松山尚被圍」句，可證牧齋賦此詩前後，甚欲一試其平生談兵説劍之抱負，覬覦登萊巡撫之專任。故於登州一役立有戰功之劉良佐，尤所屬望。不知明輔亦如鶴洲之能以武人而能詩，可欣賞此江左才人之篇什，更通解其欲任登萊巡撫之微旨歟？至「駕鵝行」中「驚呼病婦笑欲噎」之句，牧齋於此忽涉及河東君，亦非無因，殆由瑶草早已得聞錢柳因緣之佳話。東山詶和集刊成於崇禎十五年春間，集中所收諸詞人和章，爲徐元歎詩最多。（并可參初學集叁貳「徐元歎詩序」。）以平日徐馬文字關係推之，瑶草當已先得見東山詶和集也。牧齋特作此句，所以表示河東君實非尋常女子，乃一「閨閣心懸海宇棋」之人，可與楊國夫人等視齊觀，并暗寓以韓蘄王自待之意。未識瑶草讀之以爲何如耶？</p>

  <p class="bodytext">抑更有可論者，綏寇紀略伍云：</p>

  <p class="bodytext-fs-only-np">淮撫朱大典以護陵故，多宿兵，亦屢有挫衂。獨其將劉良佐驍果善戰。</p>

  <p class="bodytext">可知當日江淮區域鳳陽主帥擁兵最多。其部將如「花馬劉」輩，復以善戰著稱。吴氏之書雖指朱延之而言，但瑶草乃後來繼任朱氏之人。部下驍將，多仍其舊。南明野史所言，即其明證。故牧齋之作，殊非偶然。至北京陷落，弘光南都之局，悉爲馬氏操持，蓋由其掌握兵權所致。牧齋亦終以與馬阮鈎聯，毁其晚節，固非一朝一夕之故，觀此二詩一書，即可證知矣。初學集貳拾下東山詩集肆「閩人陳遯鴻節過訪。别去二十年矣」七律略云：</p>

  <p class="bodytext-fs-only-np">亂後情懷聽夜雨，别來踪跡看殘棋。憑君卷却梁溪集，共對簷花盡一巵。（自注：「鴻節以李忠定公梁溪集相贈。」）</p>

  <p class="bodytext">又「留鴻節」七律略云：</p>

  <p class="bodytext-fs-only-np">突兀相看執手時。依然舊雨憶前期。客中何物留君住，憑仗江梅玉雪枝。</p>

  <p class="bodytext">同書同卷「鄭大將軍生日」七律云：</p>

  <p class="bodytext-fs-only-np">戟門瑞靄接青冥。海氣營雲擁將星。荷鼓光芒朝北斗，握奇壁壘鎮南溟。扶桑曉日懸弧矢，析木長風送柝鈴。蕩寇滅奴須及早，佇看銅柱勒新銘。</p>

  <p class="bodytext">同書叁貳「陳鴻節詩集敍」（寅恪案，同治修福建通志貳壹叁文苑傳有陳遁傳。但其文全采自初學集，别無他材料也。）略云：</p>

  <p class="bodytext-fs-only-np">陳遯字鴻節，閩之侯官人也。貸富人金爲遠游。抵陪京。過桃葉渡，遇曲中諸姬，揄長袂，侻薄裝，酒闌促坐，目眙手握，以爲果媚己也。命酒極宴，流連宿昔，槖中裝盡矣。還寄食於僧院。故人黎博士贈百金，遣游錫山。途中遇何人，夜發篋盜其金亡去，益大困。臥病於江上李生家。亡友何季穆賞其詩，載歸虞山。（寅恪案，「李生」即李奕茂，字爾承。事蹟可參牧齋外集貳伍「書李爾承詩後」。何允泓字季穆。常熟人。事蹟可參初學集叁歸田詩集上「哭何季穆」詩及同書伍伍「何季穆墓誌銘」並吴偉業梅村家藏藳貳柒「何季穆文集序」等。）偕過余山中，賦詩飲酒相樂也。自後不復相聞，亦未知其存否。今年忽訪余於虎丘，握手道故，喜劇而涕。問其年，長余二歲耳。出其詩，則卷帙日益富。曹能始爲采入十二代詩選中矣。鴻節將行，余爲略次其生平與出游之槩，以敍其詩，且以爲别。屬其歸也，以質諸能始。癸未中春十四日敍。</p>

  <p class="bodytext">同書捌柒「請調用閩帥議」略云：</p>

  <p class="bodytext-fs-only-np">爲今之計，拯溺救焚，權宜急切，惟有調用閩帥一著。愚以謂當世諸公，宜亟以江南急危情形，飛章入告，伏乞皇上立勑鄭帥，移鎮東南，專理禦寇事宜。其將領士卒，一應安家衣甲器械船隻行糧月糧，一炤鄭帥弟鴻逵赴登事例。新登撫赴登也，屬鄭帥造船於瓜洲。鄭慨然曰，此王事也，萬里不敢辭，况京江咫尺乎？已而語其弟鴻逵，奴警更急，我當親督師渡江。其慷慨赴義，急病讓（攘）夷如此。東南之要害不止一隅，既奉命移鎮，則東南皆信地也。皖急可借以援皖，鳳急可借以援鳳。淮急可借以援淮。譬之弈棋，下一子於邊角，而全局皆可以炤應，則下子之勝著也。天下事已如弈棋之殘局矣。誠有意收拾，則滿盤全局著子之當下者尚多，而恐當局者措手之未易也。姑先以救急一著言之。衰晚罪廢，不當出位哆口輕談天下事。警急旁午，吴中一日數驚。頃見南省臺傳議曰，上護陵寢，下顧身家。聽斯言也，如寱睡中聞人聒耳大呼，不覺流汗驚寤，推襆被而起，庸敢進一得之愚，以備左右之采擇。癸未三月朔日。</p>

  <p class="bodytext">寅恪案，此鄭大將軍即鄭成功之父鄭芝龍。觀議中「鄭帥弟鴻逵」及「語其弟鴻逵」等句，是其確證。牧齋平生酬應之作甚多，未必悉數編入集中。以此等文字多不足道故也。至於壽芝龍一詩，所以特編入集中，疑别有理由，蓋欲藉是表見其知兵謀國之志事耳。「請調用閩帥議」末署「癸未三月朔日」。「鄭大將軍生日」前一題爲「馮二丈猶龍（寅恪案，馮夢龍字猶龍，蘇州府長洲縣人。）七十壽詩」其結語云：「鶯花春日爲君長。」馮氏壽詩前即有關陳氏二律。其「留鴻節」詩有「江梅玉雪」，表面敍述景物之語，并取牧齋所作陳氏詩集序，末署「癸未中春十四日」一端，綜合推證，可知上列三詩一文，皆崇禎十六年癸未二三月間在蘇州所作。時日銜接，地點相同，互有關係者也。「請調用閩帥議」以弈棋爲譬云：「今天下事已如弈棋之殘局矣。」可與「鴻節過訪」詩「别來踪跡看殘棋」之句互證。陳遯既是閩人，突兀過訪，牧齋爲之賦兩詩并爲之作詩集序，時間復與作壽鄭芝龍詩及請調用閩帥議相接近，當不偶然。牧齋此年仲春忽至虎丘，恐非僅因觀梅之雅興，疑其别有所爲。今以資料缺乏，甚難考知。或者一由於欲藉鴻節爲媒介以籠絡鄭芝龍兄弟。二由於往晤李邦華於廣陵，共謀王室。若此揣測不誤，則牧齋虎丘之遊寓，乃其取道蘇州渡江至揚州之中途小住也。第貳事俟後論之，兹暫不多及。</p>

  <p class="bodytext">又檢黄漳浦［道周］集，其中亦有關涉此時李邦華諸人欲藉鄭芝龍兵力以安内攘外之文字，詳見後引，兹亦暫不論之。</p>

  <p class="bodytext">復次，金氏錢牧齋年譜崇禎十一年戊寅條，據日本宫崎來城鄭成功年譜載：「鄭森執贄先生之門，先生字之曰大木。時年十五。」殊爲疏舛。鄙意許浩基鄭延平年譜「崇禎十七年甲申公廿一歲。五月福王立于南京。芝龍遣兵入衛」條云：</p>

  <p class="bodytext-fs-only-np">臺灣鄭氏始末：福王立于南京，以明年爲弘光元年。封芝龍南安伯，鎮福建。鴻逵靖虜伯，充總兵官，守鎮江。芝豹彩並充水師副將。芝龍遣兵衛南京。</p>

  <p class="bodytext">又「事錢謙益爲師」條云：</p>

  <p class="bodytext-fs-only-np">東南紀事：福王時入國子監，師禮錢謙益。行朝録：聞錢謙益之名，執贄爲弟子。謙益字之曰大木。（寅恪案，賜姓本末云：「初名森。弘光時入南京太學，聞錢謙益名，執贄爲弟子。謙益字之曰大木。」亦同。）</p>

  <p class="bodytext">較合於事實。蓋弘光立於南都，鄭氏遣兵入衛。此時成功執贄於牧齋之門，極爲可能。行朝録爲黄宗羲所著，梨洲與牧齋關係密切，其言自是可信。至成功見牧齋時，年已二十一，尚未有字，殊不近情理。豈成功原有他字，而牧齋别易以「大木」之新字。或「大木」本爲成功之字，傳者誤以爲牧齋所取，如河東君之字「如是」，實在遇見牧齋之前，牧齋遺事亦以「如是」之字，乃牧齋所取者，同一謬誤耶？俟考。總而言之，牧齋在明北都傾覆以前，與芝龍實有聯繫。至於鄭成功，其發生關係，則在南都弘光繼立之後。南都既陷，牧齋與河東君志圖光復，與海外往來之踪跡，頗可推尋，俟第伍章述之，兹不論及。</p>

  <p class="bodytext">牧齋於崇禎季年，聯絡當時握有兵權者之事實，略如上述。其急求起用，與知交往還，并恐政敵周延儒妨阻，表面僞作謙遜之辭，以退爲進，蹟象之見於詩文者，殊爲不少。但本文專論述錢柳關係，此點非主旨所在，不宜多述。噫！當牧齋世路紛擾經營之日，即河東君病榻呻吟痛苦之時，雖兩人之心境不必盡同，而錦瑟年華，則同一虚度。今日追思，殊令人惋惜。然此三數年間，乃錢柳新婚後生活之一片段，故亦不可不稍涉及之也。</p>

  <p class="bodytext">初學集貳拾下東山詩集叁「元日雜題長句八首」其一略云：</p>

  <p class="bodytext-fs-only-np">北闕千官咸拜手，東除上宰獨颺言。（自注：「上待元輔以師臣之禮。」）朝罷開顔定相賀，年年虜退有殊恩。</p>

  <p class="bodytext">寅恪案，牧齋賦長句八首，此首乃開宗明義第壹章，辭旨專詆陽羨。故知此首乃此題八首全部主旨所在也。檢明史叁佰捌奸臣傳周延儒傳云：</p>

  <p class="bodytext-fs-only-np">帝尊禮延儒特重。嘗於歲首日，東向揖之曰，朕以天下聽先生。因徧及諸閣臣。</p>

  <p class="bodytext">可與此詩印證。又檢同書同傳云：</p>

  <p class="bodytext-fs-only-np">［崇禎］十六年四月大清兵略山東，還至近畿。帝憂甚。大學士吴甡方奉命辦流寇。延儒不得已自請視師。帝大喜。降手敕，奬以召虎裴度。賜章服白金文綺上駟。給金帛賞軍。延儒駐通州，不敢戰。惟與幕下客飲酒娱樂，而日騰章奏捷。帝輒賜璽書褒勵。偵大清兵去，乃言敵退，請下兵部議將吏功罪。既歸朝，繳敕諭，帝即令藏貯，以識勳勞。論功加太師，廕子中書舍人。賜銀幣蠎服。延儒辭太師，許之。</p>

  <p class="bodytext">亦可與此詩相印證。但玉繩因清兵之退而特受寵賜，其事實在崇禎十六年四月丁卯，即廿八日，清兵引退之後。（參明史貳肆莊烈帝本紀。）牧齋當不能預知。豈牧齋後聞玉繩事敗，補作此首？抑或原有此首，特改用「年年」二字以後概前耶？俟考。</p>

  <p class="bodytext">其三略云：</p>

  <p class="bodytext-fs-only-np">空傳陶侃登壇約，誰奉田疇間道書。（自注：「淮撫史公唱義勤王，馳書相約。」）投筆儒生騰羽檄，（自注：「無錫顧杲秀才傳號忠檄。」）輟耕野老奮耰鋤。</p>

  <p class="bodytext">寅恪案，明史貳肆莊烈帝本紀略云：</p>

  <p class="bodytext-fs-only-np">崇禎十五年十一月壬申（初六日）大清兵分道入塞，京師戒嚴。詔舉堪督師大將者。戊寅（十二日）徵諸鎮入援。十七年二月丁亥（廿八日）詔天下勤王。三月甲午（初六日）徵諸鎮兵入援。乙巳（十七日）賊犯京師，京營兵潰。丙午（十八日）日晡，外城陷。是夕皇后周氏崩。丁未（十九日）昧爽，内城陷，帝崩於萬壽山。</p>

  <p class="bodytext">同書貳柒肆史可法傳略云：</p>

  <p class="bodytext-fs-only-np">［崇禎］十二年夏丁外艱去。服闋，起户部右侍郎兼右僉都御史，代朱大典總督漕運，巡撫鳳陽淮安揚州。拜南京兵部尚書，參贊機務。十七年四月朔聞賊犯闕，誓師勤王。渡江抵浦口，聞北都已陷。（寅恪案，小腆紀傳拾史可法傳略云：「［崇禎］十六年迺拜南京兵部尚書，參贊機務。十七年夏四月朔聞賊犯闕，乃與户部尚書高弘圖等誓告天地，馳檄勤王。渡江抵浦口，聞北京已陷。」可并參閲。）</p>

  <p class="bodytext">史忠正公［可法］集貳「與雲間諸紳書」略云：</p>

  <p class="bodytext-fs-only-np">天禍家國，逆闖横行。用廑聖憂，垂二十載。近者鴟張北向，犯闕無疑。法也聞之，五内震裂。夫西平許國，即懷内刃之思。太真忘軀，遂灑登舟之涕。法雖迂疏淺陋，未敢遠附古人，而國難方殷，何敢或後。頃者誓師秣馬，而坐乏軍需。點金無術，徬徨中夜，泣下沾衣。伏見諸台臺勵捐糜之素志，負報國之孤忠。毁家佐（紓？）難，亦大義所不辭。儻邀慷慨之懷，爰下芻茭之賜，則社稷幸甚！天下幸甚！</p>

  <p class="bodytext">侯忠節公［峒曾］集捌「與同邑士大夫書」（自注：「崇禎甲申。」）云：</p>

  <p class="bodytext-fs-only-np">徐大司寇［石麒］傳史大司馬［可法］公啓，遍達吴郡。郡中及虞山諸老皆傳訖矣。今以屬某，某不敢隱，亦不敢遲。蓋誼同元首，勢迫然眉，當效子文之毁家，寧惟卜式之輸半。某不揣蝱負，敢竭區區。凡我同仇，各隨願力，乞填注樞啓左方，以便報覆。</p>

  <p class="bodytext">同書同卷「答史大司馬書」（自注：「崇禎甲申。」）略云：</p>

  <p class="bodytext-fs-only-np">地坼天崩，骨驚腸裂。端午聞變，慟哭辭家，孤舟半程，四鼓被劫。乃餘生逢難之日，正義檄下頒之辰。伏枕誦之，長號欲絶。一息尚存，矢奉明命，激發義勇，泣勸委輸，共紓率土之忱，以雪敷天之憤。前者從徐大司寇拜明公勤王之書，輒悉索敝賦以行，遂入盜手。然猶將毁家紓難，以爲衆先。（寅恪案，此書可參舊鈔牧齋遺事後所載錢謙益答龔雲起書并龔氏上牧齋原書。）</p>

  <p class="bodytext">同書叁侯元瀞撰其父年譜下崇禎十七年甲申條略云：</p>

  <p class="bodytext-fs-only-np">三月中江南始聞李賊犯闕。未幾，北來消息甚惡。府君終不忍信。至端午日聞變既真，乃始發聲長慟，即夕辭家將赴南都，共圖宗社大計。先是史忠清公（寅恪案，小腆紀傳拾史可法傳云：「隆武時，贈可法太師，謚忠靖。我朝賜專謚曰忠正。」侯譜稱可法謚爲「忠清」，疑是「忠靖」之誤也。）爲南大司馬，草勤王檄，遺尺一於府君，約以助義。府君出其書檄徧吿鄉里，且爲約辭，讀者感動。</p>

  <p class="bodytext">蓋道鄰在牧齋賦此詩以前，早有勤王之預備及舉動。後因奉旨中道折回。觀史氏遺集中崇禎十二年丁外艱以前，淮撫任内諸家書，可以證知，兹不備引。頗疑崇禎十五年十一月清兵入塞，徵諸鎮入援，道鄰唱義勤王，馳書約南中士大夫，牧齋遂於次年元旦感賦此詩。所以知者，十六年七月道鄰始爲南京兵部尚書，（見國榷卷首之三部院表上南京兵部尚書欄。）故牧齋稱之爲淮撫，而不稱之爲大司馬也。至史氏與雲間諸紳書，不知何年所作。或即是侯氏「與同邑士大夫書」所言之「公啓」，亦未可知。總之必作於未確悉北京陷落以前。侯氏與同邑士大夫書，亦當作於未確悉北京陷落之時，答史大司馬書則在確悉北京陷落以後所作耳。此皆詳玩書中辭旨推得之結論。明史史可法本傳所言道鄰之勤王，乃其最後一次，與牧齋此詩無涉。恐讀者淆混，因稍多引資料辨之如此。</p>

  <p class="bodytext">又今檢道鄰遺文，不見約牧齋勤王之書，或因傳寫散佚，或因被忌删去，殊難決言。但寅恪則疑史氏未必有專函約牧齋。牧齋自注中史公之書，恐不過與侯氏書中所言之「公啓」性質相類。此類公啓牧齋當亦分得一紙，遂侈言專爲彼而發，以自高其身價。若所推測不誤，則牧齋此時欲乘機以知兵起用之心事，情見乎詞，亦大可笑矣。</p>

  <p class="bodytext">顧杲者，黄梨洲思舊録「顧杲」條云：</p>

  <p class="bodytext-fs-only-np">顧杲字子方。涇陽先生之孫。南都防亂揭，子方爲首。阮大鋮得志，以徐署丞疏，逮子方及余。時鄒虎臣爲掌院，與子方有姻連，故遲其駕帖。福王出走，遂已。後死難。</p>

  <p class="bodytext">查繼佐國壽録貳「諸生顧杲傳」云：</p>

  <p class="bodytext-fs-only-np">顧杲字子方，南直無錫諸生也。工書法，多爲詩古文，與吴門楊廷樞同社。逆監魏忠賢時，周順昌坐罪見收，杲爲檄攻魏，致激衆，五人死義閶門。崇禎中，又爲號忠揭，指國事逗留。觸時忌不悔。</p>

  <p class="bodytext">明詩綜柒陸「顧杲」條，附静志居詩話云：</p>

  <p class="bodytext-fs-only-np">崇禎戊寅南國諸生百四十人，具防亂公揭，請逐閹黨阮大鋮，子方實居其首。有云：「杲等讀聖人之書，明討賊之義。事出公論，言與憤俱，但知爲國除姦，不惜以身賈禍。」大鋮飲恨刺骨，而東林復社之讎，在必報矣。</p>

  <p class="bodytext">寅恪案，子方乃東林黨魁顧憲成之孫，其作攻魏檄，防亂揭及號忠檄等，尤足見其爲人之激烈好名，斯固明季書生本色，不足異也。</p>

  <p class="bodytext">又冒襄輯同人集肆載范景文「與冒辟疆書」三通。其第壹通略云：</p>

  <p class="bodytext-fs-only-np">不佞待罪留都，膺兹重寄，適當南北交訌，殫心竭慮，無能特效一籌，惟是側席求賢，日冀匡時抱略之君子共爲商榷，以濟時艱。昨承枉重（踵？），正爲止生倡義勤王，與漁仲即商遺（遣？）發。明晨報謁，以訂久要，惟門下傾吐抱膝之籌，俾不佞藉力高賢，救兹孔棘，真海内之光也。</p>

  <p class="bodytext">寅恪案，質公之書當作於崇禎十年至十二年四月范氏任南京兵部尚書時，（見國榷卷首之三部院表上南京兵部尚書欄。）或即辟疆於崇禎十二年初夏至金陵應鄉試之際耶？（見影梅庵憶語「己卯夏，應試白門」之語。）「漁仲」即劉履丁之字，俟後論之。「止生」即茅元儀之字。初學集壹柒移居詩集「茅止生挽詞」十首之五云：</p>

  <p class="bodytext-fs-only-np">一番下吏一勤王。抵死終然足不僵。落得奴酋也乾笑，中華有此白癡郎。</p>

  <p class="bodytext">質公書中所言，可與牧齋挽茅氏詩相證。此詩作於崇禎十三年庚辰，雖在道鄰馳書約牧齋勤王之前，然亦可知江左南都諸書生名士如茅元儀顧杲輩，皆先後有「勤王」之議也。故特附記於此，以見當時風氣之一斑耳。</p>

  <p class="bodytext">其四云：</p>

  <p class="bodytext-fs-only-np">東略舟師島嶼紆。中朝可許握兵符。樓船搗穴真奇事，擊楫中流亦壯夫。弓渡緑江驅濊貊，鞭投黑水駕天吴。劇憐韋相無才思，省壁愁看厓海圖。（自注：「沈中翰上疏請余開府登萊，以肄水師。疏甫入而奴至，事亦中格。」）</p>

  <p class="bodytext">寅恪案，沈廷揚上疏請任牧齋爲登萊巡撫，以水師攻清事，前已詳引，兹不復述。至此詩結語所用韋執誼事，已見錢遵王注中，亦可不贅。但有可笑者，牧齋遺事略云：</p>

  <p class="bodytext-fs-only-np">乙酉五月之變，柳夫人勸牧翁曰，是宜取義全大節，以副盛名。牧翁有難色。後牧齋偕柳游拂水山莊，見石澗流泉澄潔可愛。牧齋欲濯足其中，而不勝前卻。柳笑曰，此溝渠水，豈秦淮河耶？牧翁有恧容。</p>

  <p class="bodytext">此條所記明南都傾覆，牧齋不從河東君之勸，以死殉國，俟後詳言之，兹暫不論。惟牧齋怯於濯足拂水流泉，爲河東君所笑一節，若非世人僞造以嘲牧齋者，則錢公與韋相同是一丘之貉，又何必斤斤較量才思之有無哉？夫河東君憚於登山，前已詳述，而牧齋怯於涉水，更復如此。真可謂難夫難婦矣。一笑！</p>

  <p class="bodytext">其五略云：</p>

  <p class="bodytext-fs-only-np">老熊當道踞津門。一旅師如萬騎屯。矢貫<img alt="" class="zhangyue-img-h1" src="../Images/image01478.gif" zy-enlarge-src="none"/>貐成死狗，檻收牛鹿比孤豚。（自注：「吴中流聞大馮君鎮天津，殪酋子，禽一牛鹿。喜而志之。」）</p>

  <p class="bodytext">寅恪案，有學集貳捌「明都察院右僉都御史，巡撫天津，慈谿馮公墓誌銘」略云：</p>

  <p class="bodytext-fs-only-np">公名元颺，字爾賡。以兵部尚書元飇爲其弟。海内稱兩馮君。初涖津門，厲兵振旅，犄角諸鎮，斬馘獻兵過當。上大喜，賜金幣，蔭一子錦衣。</p>

  <p class="bodytext">南雷文定前集伍「巡撫天津右僉都御史留仙馮公神道碑銘」（原注：「甲午。」）略云：</p>

  <p class="bodytext-fs-only-np">陞天津兵備道，未幾巡撫天津，兼理糧餉，都察院右僉都御史。［崇禎］十五年冬大兵復大入。公與諸鎮犄角之。已又合宣大總督孫晉，督師范志元，山東巡撫王永吉之師，從密雲趨牆于嶺，邀其惰歸。論功賜銀幣，廕一子錦衣衛。公諱元颺，字言仲，别號留仙。（可參初學集伍「留仙館記」。）</p>

  <p class="bodytext">明史貳伍柒馮元飇傳附元颺傳云：</p>

  <p class="bodytext-fs-only-np">［崇禎］十四年遷天津兵備副使。十月擢右僉都御史，代李繼貞巡撫天津，兼督遼餉。明年敍軍功，廕一子錦衣衛。</p>

  <p class="bodytext">寅恪案，牧齋此詩及自注所述崇禎十五年冬爾賡任津撫時，殪禽清酋一事，可與上引材料印證。但錢文「斬馘獻兵過當」之「獻」字，涵芬樓影印有學集所附校勘記未有校改。此時天津并無張獻忠之兵，「獻」字自不可通。疑是牧齋本作「虜兵」，後來避諱，以字形相近，遂改「虜」爲「獻」耳。至黄文之作「論功」及明史之作「敍軍功」，皆含混言之，亦所以避清諱也。</p>

  <p class="bodytext">其六略云：</p>

  <p class="bodytext-fs-only-np">廟廊題目片言中。准擬山林著此翁。（自注：「陽羨公語所知曰，虞山正堪領袖山林耳。」）千樹梅花書萬卷，君看松下有清風。</p>

  <p class="bodytext">寅恪案，前論「過弔臺有感」七絶已及此詩。斯蓋牧齋怨懟玉繩之不援引己身入相，遂作此矯飾恬退之語耳。檢牧齋尺牘上「答周彝仲」書（寅恪案，周彝仲事蹟未詳。徐闇公釣璜堂集壹貳有「挽周彝仲」七律，其首句云：「昔到苕溪訪翠微。」然則彝仲與湖州有關也。又談孺木遷棗林雜俎和集叢贅「虞山後輩」條云：「常熟楊子常彝初以太倉張采張溥謁錢牧齋，時同社薄其文。已采登第，溥又出宜興周相國，牧齋反因之通相國。」又顧公燮消夏閑記選存「文社之厄」條關於應社節，杜登春社事本末「婁東又有楊［彝］顧［麟士］之學」節，同治修蘇州府志壹佰常熟縣楊彝傳及陳田明詩紀事辛籤貳貳「楊彝」條等，皆可供參考，而顧書尤爲簡要。兹以子常亦是虞山藉以通宜興之人，故附記於此。）云：</p>

  <p class="bodytext-fs-only-np">兵垣回，得手教，知元老記存之深，知己推挽之切，而聖意堅不可回，至於三四駁阻。其難其慎，則不肖生平本末與晚節末路，終不可抆拭録用，主上固已知之深，見之確，而持之不遺餘力矣。聖意即天意也，天可違乎？萬一知己不諒天心，朝夕力請之元老，元老過聽，而力請于聖上，以聖上之聰明天縱，始而厭，久而疑，以區區一人之進退，而開明良枘鑿之端，則我之營進者，終成畫餅，而所損於世道者，不可言矣。又或主上虚己之過，强而從元老之言，以衰殘病廢之身，附贅班行，點綴冷局。面目可憎，語言無味。此時引身求去，進不能有補於時艱，退不能自全其晚節。人何以處我，而我何以自處，不當深長計之乎？爲不肖今日之計，斷斷乎當一意求退，不當復爲仕進之局。爲知己之深者，代爲不肖之計，惟有仰體聖心，俯察微尚，從長商榷，俾得優游田里，管領山林，則餘生没齒，受惠無窮矣。</p>

  <p class="bodytext">寅恪案，此札可與初學集捌拾崇禎十六年癸未四月「復陽羨相公書」及「寄長安諸公書」參證。此兩書俟後論「謝輦下知己及二三及門」詩時，更述之，兹暫不多引。此札辭旨雖與兩書類似，但是否同一時間所作，尚有問題。「復陽羨相公書」中「恭聞督師北伐，汛掃胡塵」等語，即指明史貳肆莊烈帝紀「［崇禎十六年］四月丁卯周延儒自請督師，許之」之事。（寅恪案，「丁卯」即初四日。可參明史叁佰捌奸臣傳周延儒傳。）「寄長安諸公書」題下自注「癸未四月」，故此兩書當是牧齋於崇禎十六年四月在揚州會晤李邦華時，交其轉致者。至此札未載年月，不能確定爲何時所作。但據「寄長安諸公書」中「頃者，一二門墻舊士，爲元老之葭莩桃李者，相率貽書，連章累牘，盛道其殷勤推挽，鄭重汲引，而天聽彌高，轉圜有待」等語，豈即指周彝仲寄牧齋之札而言耶？儻此假設不誤，則此答周彝仲之札，尚在兩書之前所作也。俟考。細繹此札，其最可注意者爲「又或主上虚己之過，强而從元老之言，以衰殘病廢之身，附贅班行，點綴冷局」等語。蓋牧齋當時甚願玉繩援己入相，而玉繩竟不爲之盡力。繼聞崇禎帝之逾分奬飾，極有入相之可能。今忽得此札，傳玉繩之言，謂雖曾盡心殫力，而思陵之意終不可回。牧齋據此乃知玉繩深忌己身之入相，僅欲處以幫閒冷局，聊藉是勉應君上之旁求，並少順羣臣之推薦。遂不覺發怒，與玉繩絶交，而認之爲死敵也。其經過之原委，請略述之。</p>

  <p class="bodytext">南雷文定後集貳「顧玉書墓誌銘」略云：</p>

  <p class="bodytext-fs-only-np">乙丑（康熙廿四年）余汎吴舫，遂主周氏。（寅恪案，「周氏」指周順昌子茂蘭。）於其座上見顧宗俊者，爲玉書之子，流落可念，且以其父墓誌銘爲請。玉書名麟生，世爲常熟人。父大章陝西副使，諡裕愍。宜興者，裕愍之門人。其再相也，玉書入其幕中。起廢蠲逋清獄薄賦四事，玉書頗與聞之。虞山故與宜興涿鹿善，宜興心欲起涿鹿，（指馮銓。）而衆論不同，姑徐之以觀其變。虞山遂致書宜興云，閣下含弘光大，致精識微。具司馬公之誠一，寇萊公之剛斷，而濟之以王文正之安和，韓魏公之宏博。目今起廢爲朝政第一。至如涿鹿，餘不具論，當年守涿之功，屹然爲畿内保障。豈可一旦抹摋，尚浮沈啓事乎？往見子丑之際，持局者過於矜愎，流爲欹側，一往不返，激成横流。此正今日之前車也。玉書見而訝其翻逆案也，年少氣盛，不顧利害，以其書洩之於外，舉朝大譁。虞山聞而恨之，後十年玉書有家難，虞山不能忘情，幾置之死，因徙居吴門。家世膏粱，驟承貧薄，玉書不以芥意。壻趙延史周旦齡［等］，皆諸生。旦齡即周忠介公之孫也。</p>

  <p class="bodytext">寅恪案，玉書所見牧齋致玉繩書，當是牧齋於崇禎十四年九月玉繩再相至北京以後，及得周彝仲書以前所作。其欲玉繩薦起馮振鷺，乃陰爲己身再起之預備。蓋牧齋與振鷺在當時雖爲對立之黨派，然若思陵能統一并用，則馮氏得起，己身亦可同進矣。兹姑不論其此時之用心如何，但其以易經坤彖「含弘光大」之義爲説，實亦牧齋於明末南都時所持之政見也。頗疑朱由崧之「一年天子小朝廷」（見有學集捌長干塔光詩集「一年」七律。）其以「弘光」爲年號者，固出於此，而擬此「弘光」之號，即采自牧齋之意。殆欲以含弘光大，統一並用，標榜當時政策之故歟？關於牧齋致玉繩此書，尚有可注意者二事。一爲牧齋稱譽玉繩，連舉北宋宰相司馬光寇準王旦韓琦四人以相比儗，足見牧齋用典適切，非儉腹者可及。然亦由其熟玩東都事略之故。牧齋於王偁之書，曾有一段因緣，觀初學集捌伍「書東都事略後」及有學集肆陸「跋東都事略」并同書叁壹「族孫嗣美合葬墓誌銘」等可知也。二爲前論「有美詩」謂黄梨洲雖與牧齋交誼篤摯，然時有譏刺之語，殊不可解。意者太沖於閹黨有殺父之仇，其見解絶異於牧齋之「含弘光大」。牧齋殁後廿一年，梨洲游蘇州，目覩舊朝黨家之淪落，乃知實由受之追恨玉書洩其密書所致，因遂於疇昔夙好之人，不惜爲不滿之辭耶？</p>

  <p class="bodytext">至玉繩之再相，頗由東林推動之故。此事今不能詳述，亦不必詳述。但舊籍中有關於周延儒再相，侯恂與有力焉一節，兹録於下。其正確之性質，尚待考實。唯以其與後論侯恂方域父子及左良玉事牽涉，故並附及之，以備參究。</p>

  <p class="bodytext">文秉烈皇小識柒崇禎十年辛巳條云：</p>

  <p class="bodytext-fs-only-np">召予告大學士周延儒于家。先是閣臣雖内外兼用，鮮有當聖意者。衆推宜興頗有機巧，或能仰副，而聖意亦及之。于是庶吉士張溥，禮部員外郎吴昌時爲之經營，涿州馮銓，河南侯恂，桐城阮大鋮（寅恪案，「桐城」當作「懷寧」。此誤。）等分任一股，每股銀萬金，共費六萬兩，始得再召。</p>

  <p class="bodytext">寅恪案，張天如吴來之爲策劃玉繩再相之主要人物，各出一股，不待多論。馮振鷺侯若谷阮集之三人各分任一股，合張吴二股計之，共爲五股。六股之數尚少一股，文氏獨缺分任此股之主名，當有所諱。牧齋於此頗有嫌疑。然今考牧齋此時正爲河東君之事，籌措經營，精疲力竭，若黄扉金屋同時並舉，揆之虞山平日經濟狀况，恐未必有此能力也。俟考。</p>

  <p class="bodytext">又梨洲所言顧氏家難事，今難考知。但牧齋尺牘中「與王兆吉」札五首之一，（可參同書同卷「與［錢］湘靈」札中「仲恭非死於其弟，乃死於其兄」等語。）有涉及此事之語，或與太沖所言有關。其文云：</p>

  <p class="bodytext-fs-only-np">仲恭家事，自分寒灰枯木，不爲此輩所齒録，不敢漫置一喙。年丈偉望碩德，鄉評倚重，忍不出片言，斷其曲直乎？景之丈爲顧氏懿親，得其立議，即玉書亦必信服，他可知也。爲亡友又復饒舌，當不惜知己一笑耳。</p>

  <p class="bodytext">寅恪案，王兆吉者，常熟王嘉定長子夢鼎之字，而夢鼐之兄也。王氏父子兄弟事蹟見初學集伍柒「王府君墓誌銘」及光緒修常昭合志稿貳伍王夢鼐傳等。景之者，常熟趙士春字。士春爲明末常熟著稱之人，事蹟見明史貳貳玖趙用賢傳附士春傳及常昭合志稿貳伍趙士春傳等。仲恭者，常熟顧大韶之字，即玉書之叔也。</p>

  <p class="bodytext">初學集柒貳「顧仲恭傳」云：</p>

  <p class="bodytext-fs-only-np">顧大韶字仲恭，嘗熟人也。父雲程，神廟時爲南京太嘗寺卿。仲恭與其兄大章字伯欽，孿生子也，連袂出游，人不能辨其少長，有張伯皆仲皆之目。伯欽舉進士，奉使休沐，顔面膚腴，衣冠騎從甚都。仲恭老於書生，頭蓬不櫛，衣垢不澣，口不擇言，交不擇人，潦倒折拉，悠悠忽忽，每引鏡自詫曰，顧仲恭乃如許！</p>

  <p class="bodytext">頗疑梨洲所云「家難」，即牧齋所謂「家事」。豈大章一房與大韶一房親族競争之事，亦如後來牧齋死後所謂「錢氏家難」者耶？詳繹牧齋札語，其意實袒大韶一房。所云「自分寒灰枯木，不爲此輩所齒録」，可見牧齋憤怒之甚。「此輩」當指與大韶一房爲敵之親支，即玉書一房。「爲亡友又復饒舌」之「亡友」，即指仲恭而言。蓋玉書一房，不聽從牧齋之意，牧齋遂欲借王趙兩人之力以壓迫之也。牧齋與仲恭交誼本極篤摯，觀其崇禎十七年甲申以前所作之仲恭傳，於伯欽仲恭兄弟之間，似已有所軒輊。玉書之怨牧齋，恐非一朝一夕之故，其由來久矣。又牧齋札中稱景之爲顧氏「懿親」，趙士春與顧麟生兩人親戚之關係，今不易知。梨洲所撰「顧玉書墓誌銘」，載其諸壻中有「趙延史」之名。牧齋於崇禎十四年辛巳十二月作景之妻黄氏墓誌銘，載黄氏所生二男中有「延先」之名。（見初學集伍玖「翰林院編修趙君室黄孺人墓誌銘」。）延史延先名不盡同，未必是一人。然俱以「延」字命名，豈兄弟行輩耶？更俟詳考。</p>

  <p class="bodytext">玉繩既不能如牧齋之所求，牧齋忽得聞徐石麒傳述思陵奬飾之語，取而與周彝仲書中所言者相參較，亦明瞭陽羨之用心。於是失望怨懟之辭，形諸詩文者，連篇累牘，刺刺不休矣。初學集貳拾下東山詩集肆「嘉禾司寇再承召對，下詢幽仄，恭傳天語，流聞吴中。恭賦今體十四韻，以識榮感」（寅恪案，「嘉禾司寇」指徐石麒。見明史貳柒伍本傳。傳載石麒字寶摩，嘉興人。光緒修嘉興府志伍「徐石麒傳」同。錢肅潤南忠紀「太宰徐公」條云：「徐石麒號虞求。」明季南略玖「徐石麒主盟」條云：「字寶摩，號虞求。浙江嘉善人。」光緒重刻乾隆修浙江通志壹陸叁「徐石麒傳」云：「號虞求，嘉興人。」又陳忠裕全集貳玖「虞求徐公行狀」云：「公性純孝，以父心虞公不及禄養，因自號虞求，以志永思。」尤可資考證。）云：</p>

  <p class="bodytext-fs-only-np">夕烽纏斗極，昃食動嚴宸。帝賚旁求急，天章召對勤。睿容紆便殿，清問及遺民。當宁吁嗟數，班行省記真。虚名勞物色，樸學媿天人。（自注：「上曰，錢某博通今古，學冠天人。咨嗟詢問者再。」）四達聰明主，三緘密勿臣。東除宜拱默，北響共逡巡。日月誠難蔽，雲雷本自屯。孤生心自幸，幽仄意空頻。漫欲占連茹，何關歎積薪。丹心懸魏闕，白首謝平津。感遇無終古，酬恩有百身。堯年多甲子，禹甸少風塵。歌罷臨青鏡，蕭然整角巾。</p>

  <p class="bodytext">寅恪案，此詩列於「癸未四月吉水公總憲詣闕」詩之後。又據明史壹壹貳七卿年表貳崇禎十六年癸未刑部尚書欄載：「石麒正月削職。」初視之，似牧齋得聞虞求召對之語，在崇禎十六年正月或四月以後。細繹之，此詩「夕烽纏斗極，昃食動嚴宸。帝賚旁求急，天章召對勤」，即指上引明史貳肆莊烈帝本紀崇禎十五年十一月壬申（初六日）清兵分道入塞，京師戒嚴，詔舉堪督師大將之事。此時距十六年癸未元日，幾達兩月之久。想當日徐氏召對之後，即秘密速報牧齋。觀初學集貳拾上東山詩集叁「壬午除夕」七律略云：</p>

  <p class="bodytext-fs-only-np">蓬蓽依然又歲除。如聞幽仄問樵漁。耗磨時序心仍在，管領山林計未疏。</p>

  <p class="bodytext">可爲牧齋在崇禎十五年歲除之際，已得虞求密報，即玉繩排阻信息之確證。故牧齋得以據之洞燭玉繩之奸詐。由是可以推知其答周彝仲札亦在得聞徐氏密報之後矣。其所以列此詩於十六年四月之後者，恐因不便洩露徐氏早有密報之事。是年四月錢徐兩人或又會於揚州，流傳轉述，事後賦詩，庶可避免嫌疑。且藉以見徐氏所爲，有合於孔光不言温室樹之義歟？</p>

  <p class="bodytext">此題後第叁題復爲「輓西蜀尹西有長庚」二首。其第壹首「萬言書上黄扉寢」句下自注云：「西有爲余上書蜀相，不蒙省答。」「蜀相」當指王應熊而言。明史貳伍叁王應熊傳略云：</p>

  <p class="bodytext-fs-only-np">王應熊字非熊。巴縣人。［崇禎］六年特旨擢禮部尚書兼東閣大學士。八年乞休去。延儒再相，患言者攻己，獨念應熊剛很，可藉以制之，力言於帝。十五年冬遣行人召應熊。明年六月，應熊未至，延儒已罷歸。延儒被逮，不即赴，俟應熊至，始尾之行。一日帝顧中官曰，延儒何久不至？對曰，需王應熊先入耳。帝益疑之。九月應熊至，宿朝房。請入對，不許。請歸田，許之。乃慙沮而返。</p>

  <p class="bodytext">寅恪案，非熊本玉繩黨，即使再任，當亦未能起用牧齋。可知牧齋在當時實負宰相之望，爲朝野所推，故延儒尤忌之也。因并附記之，以供參考。</p>

  <p class="bodytext">抑更有可論者，初學集柒玖卷末附瞿稼軒跋語云：</p>

  <p class="bodytext-fs-only-np">先生平生持論，一味主於和平，絶無欹帆側柁之意。特忌者不知，必欲以伐異黨同之見，盡力排擠，使之沈埋挫抑，槁項山林而後快。假使先生得乘時遘會，吐氣伸眉，以虚公坦蕩之懷，履平康正直之道，與天下掃荆棘，而還太和。雍熙之績，豈不立奏。而無如天心未欲治平，人事轉相撓阻。歲月云邁，白首空山，徒令其垂老門生，閉户誦讀，共抱園桃之歎。此式耜於編纂之餘，而竊不勝世道之感也。因并述之，以綴於後。崇禎癸未八月門人瞿式耜謹跋。</p>

  <p class="bodytext">寅恪案，初學集爲稼軒承牧齋之命編纂校刻者。今初學集目録之後，載稼軒後序，末署「崇禎癸未九月朔日」。此外别有跋語，即上所節録者也。此跋語附於柒玖卷之末。下一卷首載「上陽羨相公書」及「寄長安諸公書」。據是可以推知牧齋當時實有意特列兩書於次卷之首，所以見其在崇禎朝出處本末，與陽羨始合終離之關鍵。瞿氏跋語所言，牧齋平生持論「無欹帆側柁之意」，即「含弘光大」之義。忌者必欲使之「槁項山林」，即「領袖山林」之旨。故稼軒之跋，與牧齋之詩，可以互相證發也。此「癸未元日雜題長句」第陸首第柒句「千樹梅花書萬卷」，亦是牧齋自道其當時之實况。賦此詩時，絳雲樓雖未落成，但牧齋之家所藏書籍，早已甚富。兹不須廣引，即取前論東都事略時，言及之「錢嗣美墓誌銘」中「余家居訪求遺書，殘編落簡，捐衣食無所恤」之語，可證知也。至「千樹梅花」乃指拂水山莊之梅而言。前論東山詶和集壹「新正二日偕河東君過拂水山莊，梅花半開，春條乍放，喜而有作」詩時，已詳言之，兹可不贅。唯牧齋舉此以謝絶玉繩，亦更有其故。初學集壹伍丙舍詩集上「陽羨相公枉駕山居，即事賦呈四首」其一云：</p>

  <p class="bodytext-fs-only-np">閣老行春至，山翁上冢回。衮衣争聚看，棋局漫相陪。樂飲傾村釀，和羹折野梅。緣堤桃李樹，一一爲公開。</p>

  <p class="bodytext">其二云：</p>

  <p class="bodytext-fs-only-np">黑頭方壯盛，緑野正優游。月滿孫弘閣，風輕傅説舟。鴟夷看後乘，戎馬問前籌。側席煩明主，東山自可求。</p>

  <p class="bodytext">其三云：</p>

  <p class="bodytext-fs-only-np">堤柳眠風翠，樓花笑日紅。穠華欺冷節，妖豔仗天工。舟楫浮春水，車茵愛晚風。蹔時憂國淚，莫灑畫橋東。</p>

  <p class="bodytext">其四云：</p>

  <p class="bodytext-fs-only-np">若問東山事，將無畏簡書。白衣悲命駕，紅袖泣登車。甲第功誰奏，歌鐘賞尚虚。安危有公在，一笑偃蓬廬。</p>

  <p class="bodytext">寅恪案，此題前第壹題爲「清明河陽山上冢」，第貳題爲「寒食偕孟陽璧甫山行，飯破山寺」。此題第叁首復有「穠華欺冷節」之句，可知崇禎十二年己卯清明寒食後不久之時，玉繩曾到拂水山莊，訪問牧齋也。玉繩既親見拂水山莊園林之勝境，則其「虞山正堪領袖山林」之語，尤爲適切。才調集伍元微之「劉阮妻」二首之二云：「千樹桃花萬年藥，不知何事憶人間。」然則牧齋此時已擁有萼緑華之河東君，又何必不忘情於人間買菜求益之書哉！第陸首「君看松下有清風」句，即王摩詰「詶張少府詩」（見王右丞集柒。）云：</p>

  <p class="bodytext-fs-only-np">晚年惟好静，萬事不關心。自顧無長策，空知反舊林。松風吹解帶，山月照彈琴。君問窮通理，漁歌入浦深。</p>

  <p class="bodytext">蓋右丞此詩，正可道出牧齋答復玉繩所欲言也。</p>

  <p class="bodytext">其七略云：</p>

  <p class="bodytext-fs-only-np">潘岳已從槐柳列，石生寧在馬蹄間。鄧尉梅花侵夜發，香車明日向西山。</p>

  <p class="bodytext">寅恪案，「潘岳已從槐柳列」句，牧齋實兼采晉書伍伍潘岳傳，安仁諂附賈謐事，與李百藥書貳貳盧文偉傳所載，兩者合用，構成此句。且因「石生寧在馬蹄間」句，同是晉人故實，（除錢遵王注所引者外，并可參世説新語政事類「山公以器重朝望」條，劉注引虞預晉書。）遂聯想及之耳。遵王注引北齊書盧文偉傳云：</p>

  <p class="bodytext-fs-only-np">盧詢祖好臧否人物。嘗語人曰，我昨東方未明，過和氏門外，已見二陸兩源森然與槐柳齊列。蓋謂彦師仁惠與文宗那延也。</p>

  <p class="bodytext">以釋之，自是不誤。惟北齊書本作「兩源」，而此注作「兩潘」，殊爲可笑。恐是由於偶爾筆誤，抑或版本目録專家疏於乙部校讎之學所致耶？俟考。「鄧尉梅花侵夜發，香車明日向西山。」一聯，前於論「京口舟中感懷」詩時已及之。鄧尉山在蘇州府治之西南，故稱之爲「西山」。但此不過希望河東君病愈出遊之意。其實此時河東君正在病中，非真能往遊蘇州也。又此詩七八兩句之意，實暗用晉書柒玖謝安傳中「安雖放情丘壑，然每遊賞，必以妓女從」及「征西大將軍桓温請爲司馬。將發新亭，朝士咸送。中丞高崧戲之曰，卿屢違朝旨，高臥東山。諸人每相與言，安石不出，將如蒼生何？」等語。牧齋詩之「西山」，即謝安傳之「東山」也。但牧齋賦此詩時，正怨望朝旨之不至，則與謝安石大相違異耳。一笑！</p>

  <p class="bodytext">復次，董小宛與冒辟疆之因緣，爲世人所習知樂道者，但與本文無涉，自不應旁及。唯其中有關崇禎十五年冬河東君偕牧齋至蘇州一事，則不可不略辨之。以明瞭河東君當日患病之情狀也。冒襄輯同人集叁載張明弼所撰「冒姬董小宛傳」云：</p>

  <p class="bodytext-fs-only-np">［虞山錢牧齋先生］維時不惟一代龍門，實風流教主也。素期許辟疆甚遠，而又愛姬之俊識。聞之，特至半塘，令柳姬與姬爲伴，親爲規畫，債家意滿。時又有大帥以千金爲姬與辟疆壽，而劉大行復佐之。公三日遂得了一切，集遠近與姬餞别于虎疁。買舟，以手書并盈尺之券，送姬至如皋。又移書與門生張祠部爲之落籍。</p>

  <p class="bodytext">冒辟疆影梅庵憶語略云：</p>

  <p class="bodytext-fs-only-np">亡妾董氏，原名白，字小宛，復字青蓮。籍秦淮，徙吴門。［崇禎十五年壬午］陽月過潤州，時閩中劉大行自都門來，與陳大將軍及同盟劉刺史飲舟中，適奴子自姬處來，云姬歸不脱去時衣，此時尚方空在體，謂余不速往圖之，彼甘凍死。劉大行指余曰，辟疆夙稱風義，固如是負一女子耶？余云，黄衫押衙，非君平仙客所能自爲。刺史舉杯奮袂曰，若以千金恣我出入，即於今日往。陳大將軍立貸數百金，大行以葠數觔助之。（寅恪案，同人集肆所録陳梁則梁與冒辟疆書，其中一札有「纔漁仲來，刻下試精神，作收棄兒文，兼試漁仲之參。」等語，可與此參證。）詎謂刺史至吴門，不善調停，衆譁決裂，逸去吴江。余復還里，不及訊。姬孤身維谷，難以收拾。虞山宗伯聞之，親至半塘，納姬舟中。上至薦紳，下及市井，纖悉大小，三日爲之區畫立盡，索券盈尺。樓船張宴，與姬餞於虎疁，旋買舟送至吾皋。至月之望，薄暮侍家君飲于拙存堂，忽傳姬抵河干。接宗伯書，娓娓灑灑，始悉其狀。且即馳書貴門生張祠部立爲落籍。吴門後有細瑣，則周儀部終之，（寅恪案，同人集陸影梅菴悼亡題詠周吴昉士章「悼董宛君」七律八首之三末句云：「早知愁思應難掃，悔卻當年月下媒。」頗疑周儀部即指此人。俟考。）而南中則李總憲舊爲禮垣者與力焉。越十月，願始畢。然往返葛藤，則萬斛心血所灌注而成也。</p>

  <p class="bodytext">周亮工輯尺牘新鈔伍錢謙益「與冒辟疆書」云：</p>

  <p class="bodytext-fs-only-np">雙成得脱塵網，仍是青鳥窗前物也。漁仲放手作古押衙，僕何敢貪天功。他時湯餅筵前，幸不以生客見拒，何如？嘉貺種種，敢不拜命。花露海錯，錯列優曇閣中。焚香酌酒，亦歲晚一段清福也。</p>

  <p class="bodytext">綜合上列材料觀之，牧齋實於崇禎十五年冬季往游蘇州。但河東君并未偕往。據前引「壬午除夕」詩，其結語云「閒房病婦能憂國，却對辛盤嘆羽書」之語，則是年冬季河東君尚在常熟家居病中，可以推知。且辟疆亦未言河東君偕往，尤足爲牧齋獨至半塘之旁證。亮工殆以河東君與小宛既爲同類，而柳錢並是風流好事之人，遂加以想像，造作兩人同至半塘，以完成董冒因緣之佳話耶？餘詳後論河東君適牧齋後患病條。至牧齋此次之至蘇州，當别有原因，非專爲雙成脱籍事也。前引莊烈帝本紀「［崇禎十五年十一月］壬申清兵入塞，京師戒嚴。詔舉堪督師大將者。戊寅徵諸鎮入援。」之事。牧齋此時於諸鎮勤王入衛者，頗致殷勤，如前論其與史道鄰之關係，即是一例。檢初學集「壬午除夕」前一題爲「送程九屏領兵入衛二首。時有郎官欲上書請余開府東海，任搗勦之事，故次首及之」詩，前已論及。兹更推繹此題二首排列之先後，疑其爲崇禎十五年冬季在蘇州所作。蓋程氏乃響應詔書北上勤王入衛者，牧齋特爲賦詩送行，恐亦欲其爲己身盡力之故。然則牧齋是年冬季之至蘇州，其主旨實在求以知兵起用。奔走經營，乃至如此。「一代龍門，風流教主」，固非虚譽。但若察其内容，轉覺可笑可憐矣。</p>

  <p class="bodytext">復次，董冒因緣關涉之人頗多，兹僅就前已述及之劉漁仲言之，其人與黄石齋最爲密切。其事蹟兹不必詳述，姑擇録所見有關材料於下。</p>

  <p class="bodytext">屈大均皇明四朝成仁録柒嘉興起義諸臣傳劉履丁傳云：</p>

  <p class="bodytext-fs-only-np">劉履丁字漁仲，漳州人。大學士黄道周高弟。聰明絶人，字畫篆刻皆極其妙。博物好古，詩深□，自成一家。崇禎間以貢爲鬱林州知州。見天下方亂，致書友人曰：「孔賊犯天津，一月而弑兩藩。吾輩不知死所矣。」因研究諸家兵法。至是與徐石麒等起義。敵至，爲讎所刺，並殺其子以降。（寅恪案，談遷棗林雜俎仁集「屠象美」條謂：「閩人劉履丁以善陳洪範，通北兵。懼泄，夜走胥山沈氏墓，追獲之。」與屈氏所言迥異。特記於此，以俟考定。）</p>

  <p class="bodytext">初學集伍叁「漳浦劉府君合葬墓誌銘」略云：</p>

  <p class="bodytext-fs-only-np">漳浦劉履丁以諸生應辟召，擢鬱林州知州。將歸葬其父母，而謁銘于舊史氏，曰，履丁之先世，自光固徙莆田。元末有尉漳浦者，而家焉。先母黄氏，其父郡守公，理學鉅儒，與從伯父國徵介徵同鄉舉。丁聞之石齋黄夫子，惟夫子之言，質而不華，可以信于後，願有述也。余曰，子之夫子吾執友也。古之爲文者，必有所徵。余之知履丁，以其師。知履丁之父母，以其子。可謂有徵矣。</p>

  <p class="bodytext">寅恪案，光緒修漳州府志壹捌選舉叁薦辟門云：</p>

  <p class="bodytext-fs-only-np">劉履丁崇禎十一年辟鬱林知州。</p>

  <p class="bodytext">程松圓耦耕堂存稿詩下載「口占送劉漁仲之鬱林任」七絶云：</p>

  <p class="bodytext-fs-only-np">蒹葭楊柳送雙旌。五嶺宜人獨桂城。今日逢迎滿天地，不須君到自題名。</p>

  <p class="bodytext">此詩爲松圓於崇禎十一年在杭州所作，可與上引諸材料互證。餘詳後論黄石齋「與鄭芝龍」第貳書。其他如牧齋石齋著述并冒辟疆同人集所録范質公陳則梁張公亮諸人書札中，皆有關涉劉氏之文字，今不備及。但有一事略可注意者，即漁仲與人參之關係。蓋吾國古代本草中之人參，當爲今之黨參，即前述王介甫不肯服用之紫團參。後起外來之東北參甚爲世所珍重，遂專攘昔時人參之舊稱，而以上黨郡之名屬之土貨。</p>

  <p class="bodytext">又談孺木棗林雜俎中榮植類「人參」條（可參阮葵生茶餘客話貳拾「人薓」條并梁章鉅浪跡叢談捌「人參」「高麗參」及「參價」條等。）云：</p>

  <p class="bodytext-fs-only-np">遼陽東二百餘里，山深林密，不見天日，産人參，採者以夏五月入，裹三日糧，搜之最難，或徑迷斃人。萬曆中遼東李都督如松嘗餽某侍郎一本，重十六斤，形似小兒。海鹽姚叔祥記。</p>

  <p class="bodytext">同書和集叢贅類「荐侑」條云：</p>

  <p class="bodytext-fs-only-np">崇禎末士大夫苞苴輒千百金，苦於齎重，專用黄金美珠人參異幣，時都門嚴邏，而徑竇愈廣。</p>

  <p class="bodytext">劉輿父五石瓠「相公開三市」條云：</p>

  <p class="bodytext-fs-only-np">董心葵賣金賣珠賣人參於京師，各張一鋪，人人知之。周宜興安得不敗。</p>

  <p class="bodytext">同書「人參榼」條云：</p>

  <p class="bodytext-fs-only-np">周宜興之再出也，從淮舟行，槩不與人宴會，送席者亦卻弗受。有一州郡官以人參爲肴，設於小榼，賂左右，俾呈相公一見之，宜興偶收參而麾其榼。于是沿途弁紳，密偵其例，遂有以參二斤爲一器者，自是舟中之參積若山阜矣。</p>

  <p class="bodytext">可知人參在明季非僅限於藥物之性質，亦可視爲貨幣之代用品矣。漁仲於明季由北京至南方，挾此後起外來之奇貨以當多金，豈爲行俠救貧耶？抑或求利自濟耶？寅恪非中醫，且無王夫人「賣油的娘子水梳頭」之感嘆，（見紅樓夢第柒柒回。）故於人參之功效，不敢妄置一辭。但就此區區藥物，其名實之移轉，價格之升降言，亦可以通知古今世變矣。至若有學集壹叁東澗詩集下「病榻消寒雜詠」四十六首中有「［康熙二年癸卯十一月］小盡日靈嵓長老送參」詩，（寅恪案，「靈嵓長老」指熊開元。見小腆紀年壹貳等。）則遺民逸老眷戀不忘故國故交，同情分衛之舉，舉漁仲之好事行俠者，更應區别論之也。</p>

  <p class="bodytext">抑更有可附論者，前引同人集肆陳則梁「與冒辟疆書」，其中涉及劉漁仲之人參事，復檢余懷板橋雜記下軼事門云：</p>

  <p class="bodytext-fs-only-np">歲丙子（崇禎九年）金沙張公亮［明弼］，吕霖生［兆龍］，鹽官陳則梁［梁］，漳浦劉漁仲［履丁］，雉臯冒辟疆［襄］，盟於眉樓，則梁作盟文甚奇。末云牲盟不如臂盟，臂盟不如心盟。（寅恪案，此條可參同人集伍「五子同盟詩」。）</p>

  <p class="bodytext">同書同卷云：</p>

  <p class="bodytext-fs-only-np">陳則梁人奇，文奇，舉體皆奇。嘗致書眉樓，勸其早脱風塵，速尋道伴，言詞切至。眉樓遂擇主而事。誠以驚弓之鳥，遽爲透網之鱗也。掃眉才子，慧業文人，時節因緣，不得不爲延津之合矣。</p>

  <p class="bodytext">寅恪案，冒陳張劉吕諸人爲同盟死友，劉爲冒出賣人參，以成情耦。（可參板橋雜記後跋引吴園次綺「弔董少君詩序」云：「當時才子，競着黄衫。合世清流，爲牽紅繡。」并加解釋云：「時錢虞山作于節度，劉漁仲爲古押衙。」）并分贈陳以尋盟好。然則人參之功用有如是者，亦李時珍所不及知，而王安石真可謂「拗相公」矣。横波接受則梁之忠告，遂嫁芝麓。不但藉此得脱浙江傖父之困辱，（見板橋雜記中「顧媚」條。）又可免陳畹芬卞雲裝等之遭遇。則梁可謂眉樓之俠客，而兼功臣矣。至方望溪所記黄石齋與顧横波之逸事一則（見方望溪先生全集玖「石齋黄公逸事」。）頗疑其或與劉履丁間接有關。未能詳考，姑記於此。</p>

  <p class="bodytext">其八云：</p>

  <p class="bodytext-fs-only-np">春日春人比若耶。偏將春病卸鉛華。緑牕舊譜薑芽字，綺閣新評玉蘂花。（自注：「山礬二株，河東君所扳賞，訂其名爲玉蕋。余爲之記。」）曉鏡十眉傳蜀女，晚簾雙燕入盧家。（寅恪案，此句遵王無注，偶檢全唐詩第肆函劉方平「新春」五律云，「雙燕入盧家」及「更浣越溪紗」。牧齋詩辭旨當出此。）江南尚喜無征艦，院落燒燈聽鼓撾。</p>

  <p class="bodytext">寅恪案，此首爲此題最後一首，乃專爲河東君而作者，即白樂天新樂府大序所謂「卒章顯其志」之旨也。故特全録之。首兩句言河東君此時正在病中。三四兩句乃言河東君之藝術賞玩。前論東山詶和集壹河東君次韻牧齋「上元夜小飲沈璧甫齋中」詩「玉蕋禁春如我瘦」句，引牧齋「玉繠軒記」。此記末署：「崇禎十五年十二月二十九日牧翁記。」是年十二月大盡，則距次年元日賦此詩時，僅隔一日。故知此句乃寫當時實况。不知玉繠軒有無題額，儻有之，當爲河東君所書。此第叁句所以著「柳家新樣元和脚」之旨也。五六兩句，自是以文君莫愁比河東君，固甚適切。至七八兩句，乃言此時江南尚可苟延旦夕。最能寫出當日士大夫偷安之一般心理。由今思之，甚可慨嘆也。</p>

  <p class="bodytext">初學集貳拾下東山詩集肆「癸未四月吉水公總憲詣闕，詒書輦下知己及二三及門，謝絶中朝寢閣啓事，慨然書懷，因成長句四首」云：</p>

  <p class="bodytext-fs-only-np">（詩見下。）</p>

  <p class="bodytext">寅恪案，兹請先論此詩題，然後分别再論此四律。前於述「［癸未］元日雜題長句」八首之六及關於陳鴻節詩，已略言牧齋於崇禎十六年四月至揚州會晤李邦華事。有學集叁肆「明都察院左都御史贈特進光禄大夫柱國太保吏部尚書謚忠文李公神道碑」略云：</p>

  <p class="bodytext-fs-only-np">吉水李公諱邦華，字孟闇，懋明其别號也。先帝（指思宗。）御極，起工部右侍郎，改兵部，協理京營戎政，進本部尚書。在事一年，用中旨罷歸。［崇禎十二年］己卯特簡起南京兵部尚書，參贊機務。踰年丁父憂。［十五年］壬午服除，起南京都察院右都御史，未幾拜北掌院左都御史。抵湖口，得後命。便宜發餉遏寧南侯左良玉潰兵。上聞之，大喜。益專意委信公。［十七年］甲申三月十八日賊破外城，移宿吉安館文信公祠下。詰朝内城陷，持束帛繫信公坐楣，投繯而絶。三月十九日辰時也。四月公之喪至自北京。十一月二十四日葬仁壽鄉鰲山釣魚臺之諭塋。公既葬，［孫］長世泣而言曰，隧道之碑銘有與吾祖游，而載史筆者誰乎？謀於諸父，渡江來請者至再。［十六年］癸未北上，要語廣陵僧舍，艱危執手，潸然流涕。囑曰，左寧南名將也。東南有警，兄當與共事，我有成言于彼矣。篋中出寧南牘授余曰，所以識也。入都，復郵書曰，天下事不可爲矣。東南根本地，兄當努力。寧南必不負我，勿失此人也。偷生假年，移日視息。生我知我，辜負良友，傷心尅骨，有餘痛焉。徬徨執筆，老淚漬紙，而不忍終辭者，以爲比及未死，放隻字于青簡，庶可以有辭于枯竹朽骨也。（又檢牧齋尺牘上有「與李懋明」札一通。繹其内容，知爲崇禎十二年四月李邦華起爲南京兵部尚書時所作。附記於此，以供參考。）</p>

  <p class="bodytext">牧齋此文作於何年，雖未能確定，但文中有「長世渡江來請」，及「偷生假年，移日視息」等語，則當是明南都傾覆，牧齋隨例北行，至次歲，即順治三年丙戌秋間南還家居以後所作。其述左良玉與李邦華及己身之關係一節，蓋欲藉是以湔洗其與馬阮交結之事實，並表明其中立不倚之政見耶？牧齋頗認此次與懋明之會晤，爲其一生志業所關。故於垂死之時賦詩，猶憶及此事。有學集壹叁東澗詩集下「病榻消寒雜詠」四十六首之十八云：</p>

  <p class="bodytext-fs-only-np">忠軀義感國恩賒。板蕩憑將赤手遮。星散諸侯屯渤海，飈迴子弟走長沙。神愁玉璽歸新室，天哭銅人别漢家。（原注：「一云，共和六載仍周室，章武三年亦漢家。」）遲暮自憐長塌翼，垂楊古道數昏鴉。（自注：「記癸未歲與羣公謀王室事。」）</p>

  <p class="bodytext">自注云「羣公」，則懋明之外，尚有他人。侯忠節公［峒曾］年譜崇禎十五年壬午條云：</p>

  <p class="bodytext-fs-only-np">九月改浙江嘉湖道備兵參政。</p>

  <p class="bodytext">十六年癸未條略云：</p>

  <p class="bodytext-fs-only-np">正月之官嘉興。夏五月吏部上計，舉府君大廉卓。而府君是時亦既病矣。天方大旱，府君步而禱焉。未幾瘡痏發於足跗，委頓者兩月餘。又一日方視案牘，忽嘔血數十口，累日乃止。投牒請於當事者三，終不許。府君方臥病時，徐太宰［石麒］，以司寇事被放歸里，陶陶永夕，差以爲快。九月詔使逮問周宜興［延儒］。</p>

  <p class="bodytext">寅恪案，虞求雖於崇禎十六年正月削職。其歸至嘉興之月日，今不易考。但據侯譜，知其十六年五月以後，九月以前，必已返家。由是言之，虞求十六年正月削職後，由京南歸，於四月中途過揚州時，與牧齋會晤，頗有可能。若果如是，則虞求亦是與牧齋共謀王室羣公中之一人也。</p>

  <p class="bodytext">又此事亦間接涉及侯恂方域父子。兹略論之於下。侯方域壯悔堂文集叁「爲司徒公與寧南侯書」（寅恪案，「司徒公」乃朝宗稱其父恂之官號。「寧南侯」則指左良玉而言也。）云：</p>

  <p class="bodytext-fs-only-np">鄉土喪亂，已無寧宇。闔門百口，將寄白下。喘息未蘇，風鶴頻警。相傳謂將軍駐節江州，且揚帆而前。老夫以爲不然，即陪京卿大夫亦共信之，而無如市井倉皇，訛以滋訛，幾於三人成虎。夫江州三楚要害，麾下汛防之衝也。鄖襄不戒，賊勢鴟張，時有未利，或需左次以驕之。儲威夙飽，殫圖收復，在將軍必有確畫。過此一步，便非分壤。冒嫌涉疑，義何居焉？若云部曲就糧，非出本願，則尤不可。朝廷所以重將軍者，以能節制經緯，危不異於安也。荆土千里，自可具食，豈謂小饑，動至同諸軍士倉皇耶？甚則無識之人，料麾下自率前驅，伴送室帑。匈奴未滅，何以家爲？生平審處，豈後嫖姚？或者以垂白在堂，此自綱紀，奉移内郡。何必雙旌，聿來相宅？况陪京高皇帝弓劍所藏，禁地肅清。將軍疆場師武，未取進止，詎宜展覲？語云，流言止于智者。若將軍今日之事，其爲流言，又不待智者而決之矣。惟是老夫與將軍義則故人，情實一家。每聞將軍奏凱獻捷，報效朝廷，則喜動顔色，傾耳而聽，引席而前，惟恐其言之盡也。或功高而不見諒，道路之口發爲無稽，則輒掩耳而走，避席而去，蹙乎其不願聞也。頃者浪語最堪駭異，雖知其妄，必以相告。將軍十年建豎，中外倚賴，所當矜重，以副人望。</p>

  <p class="bodytext">此書後附楊廷樞跋語云：</p>

  <p class="bodytext-fs-only-np">癸未侯子居金陵，寧南侯兵抵江州，旦夕且至。熊司馬知其爲司徒公舊部，請侯子往説之。侯子固陳不可，乃即署中爲書以付司馬，馳致之寧南。後一夜侯子晤友人云，議者且唱内應之説。遂以書抵議者而行。侯子禍雖不始此，然自此深矣。寧南旋得書而止。余嘗見其回司徒公稟帖，卑謹一如平時，乃知寧南感恩，原不欲負朝廷者，駕馭失宜，以致不終，深可歎也。偶過侯子舟中，觀此書，感而識之。乙酉三月楊廷樞記。</p>

  <p class="bodytext">同書伍「寧南侯傳」略云：</p>

  <p class="bodytext-fs-only-np">朝廷以司徒公代丁啓睿督師，良玉大喜。未幾有媒孽之者，司徒公遂得罪，以吕大器代。良玉愠曰，朝廷若早用司徒公，良玉敢不盡死。今又罪司徒公，而以吕公代，是疑我，而欲圖之也。自此意益離。遂往來江楚，爲自豎計。盡取諸鹽船之在江者，而掠其財。賊帥惠登相等皆附之，軍益强。又嘗稱軍饑，欲道南京就食，移兵九江。兵部尚書熊明遇大恐，請於司徒公，以書諭之而止。朝廷不得已，更欲爲調和計，封良玉爲寧南侯，而以子夢庚爲總兵官。良玉卒不爲用。</p>

  <p class="bodytext">同書叁「癸未去金陵日與阮光禄書」（寅恪案，「阮光禄」指阮大鋮。）云：</p>

  <p class="bodytext-fs-only-np">僕竊聞君子處己，不欲自恕，而苛責他人以非其道。今執事之於僕，乃有不然者，願爲執事陳之。執事僕之父行也，神宗之末，與大人同朝，相得甚歡。其後乃有欲終事執事，而不能者。執事當自追憶其故，不必僕言之也。大人削官歸，僕時方少，每侍，未嘗不念執事之才，而嗟惜者彌日。及僕稍長，知讀書，求友金陵。將戒途，而大人送之曰，金陵有御史成公勇者，雖於我爲後進，常心重之。汝至，當以爲師。又有老友方公孔炤，汝當持刺拜於床下。語不及執事。及至金陵，則成公已得罪去，僅見方公，而其子以智者，僕之夙交也，以此晨夕過從。執事與方公同爲父行，理當謁，然而不敢者，執事當自追憶其故，不必僕言之也。今執事乃責僕與方公厚，而與執事薄。噫！亦過矣。忽一日有王將軍過僕甚恭，每一至，必邀僕爲詩歌，既得之，必喜而爲僕貰酒奏伎，招遊舫，攜山屐，殷殷積旬不倦，僕初不解，既而疑，以問將軍。將軍乃屏人以告僕曰，是皆阮光禄所願納交於君者也。光禄方爲諸君所詬，願更以道之君之友陳君定生吴君次尾，庶稍湔乎？僕斂容謝之曰，光禄身爲貴卿，又不少佳賓客足自娱，安用此二三書生爲哉？僕道之兩君，必重爲兩君所絶。若僕獨私從光禄遊，又竊恐無益光禄。辱相款八日，意良厚，然不得不絶矣。凡此皆僕平心稱量，自以爲未甚太過，而執事顧含怒不已，僕誠無所逃罪矣。昨夜方寢，而楊令君文驄叩門過僕曰，左將軍兵且來，都人洶洶。阮光禄颺言於清議堂云，子與有舊，且應之於内。子盍行乎？僕乃知執事不獨見怒，而且恨之，欲置之族滅而後快也。僕與左誠有舊，亦已奉熊尚書之教，馳書止之。其心事尚不可知。若其犯順，則賊也。僕誠應之於内，亦賊也。士君子稍知禮義，何至甘心作賊？萬一有焉，此必日暮途窮，倒行而逆施，若昔日乾兒義孫之徒，計無復之，容出於此，而僕豈其人耶？何執事文織之深也！僕今已遭亂無家，扁舟短棹，措此身甚易。獨惜執事忮機一動，長伏草莽則已，萬一復得志，必至殺盡天下士，以酧其宿所不快，則是使天下士終不復至執事之門，而後世操簡書以議執事者，不能如僕之詞微而義婉也。</p>

  <p class="bodytext">同書陸「壯悔堂記」略云：</p>

  <p class="bodytext-fs-only-np">余向爲堂，讀書其中，名之曰雜庸。或曰，昔司馬相如賣酒成都市，身自滌器，與庸保雜作。子何爲其然？余曰，以余目之所寓，皆庸也。子亦庸也。余不能不舉足出此堂，又不能使此堂卒無如子者，安往而不與庸雜，又豈必酒壚耶？嗚呼！君子之自處也謙，而其接物也恭，所以蓄德也。况余少遭黨禁，又歷戎馬間，而乃傲睨若是。然則坎<img alt="" class="zhangyue-img-h1" src="../Images/image01479.gif" zy-enlarge-src="none"/>而幾殺其身，夫豈爲不幸哉？忽一日念及，憮然久之，乃知余平生之可悔者多矣，不獨名此堂也。急别搆一室居之，名曰壯悔。古者三十爲壯，余是時已三十五矣。</p>

  <p class="bodytext">同書首載年譜略云：</p>

  <p class="bodytext-fs-first-np">崇禎十六年癸未公二十六歲。司徒公解任，避兵揚州。左良玉軍襄陽，以糧盡，移駐九江，欲趨南京。南本兵乞公爲司徒書，馳諭止之。阮大鋮以蜚語中公。公避於宜興。有與光禄書。以不即救汴，逮司徒公繫獄。</p>

  <p class="bodytext-fs-np">順治八年辛卯公三十四歲。奉司徒公居南園。當事欲案治公，以及於司徒公者。有司趨應省試，方解。</p>

  <p class="bodytext-fs-last-np">順治九年壬辰公三十五歲。司徒公居南園。治壯悔堂，作文記之。訪陳定生於宜興。</p>

  <p class="bodytext">國榷玖捌略云：</p>

  <p class="bodytext-fs-only-np">壬午崇禎十五年閏十一月總督保定侯恂免。</p>

  <p class="bodytext">同書玖玖略云：</p>

  <p class="bodytext-fs-only-np">癸未崇禎十六年二月庚辰平賊將軍左良玉避賊東下，沿江縱掠。土寇叛兵俱冒左兵攻剽，南都大震。壬午左良玉泊池州清溪口，副總兵王允成稱以二千人勤王，縱掠青陽南陵繁昌。沿江騷動，薄于蕪湖，競傳其兵叛。南京兵部尚書熊明遇知良玉爲尚書侯恂舊部。恂次子方域適在金陵，代爲尚書書［致良玉］。良玉得書，稟答卑謹，一如平昔。七月議處鄭三俊，逮張國維侯恂，以秉樞不職，棄開封不守也。</p>

  <p class="bodytext">徐鼒小腆紀傳陸肆逆臣壹左良玉傳略云：</p>

  <p class="bodytext-fs-only-np">釋侯恂於獄，以兵部侍郎代丁啓睿督師。恂未至軍，而良玉已潰於朱仙鎮矣。開封陷。帝怒，罷恂官，而不能罪良玉也。［十五年］十二月二十四日［良玉］抵武昌，至正月中啓行，艨艟蔽江而下。當是時，降將叛卒假左軍號，恣剽掠。蘄州守將王允成爲亂首。破建德，掠池陽。去蕪湖四十里，泊舟三山荻港，漕艘鹽舶盡奪以載兵，聲言將寄帑南京。士民一夕數徙，商旅不行。南兵部尚書熊明遇不知所計。適都御史在家被召，道出湖口，聞變，乃倚舟草檄告良玉曰，貴鎮宜即日嚴戢兵丁，疏通江路，捩舵回船，刻期還鎮。缺餉事情，候本部院到皖設法措處。勿過安慶一步，以實流言。良玉得檄心折。邦華飛書告安慶巡撫，發九江庫銀十五萬，補六月糧。軍心大定，南都解嚴。邦華具威儀入其營。良玉紅袜首，鞾袴，握刀插矢，俯立船頭。邦華辭。乃用師弟子禮見。臨别，誓以餘生效頂踵。</p>

  <p class="bodytext">寅恪案，侯恂與左良玉其關係密切，遠勝於李邦華。當崇禎十六年正月中良玉擁兵東下，南都士大夫皆欲止之。朝宗適在金陵，南京兵部尚書熊明遇使方域爲其父作書與良玉，亦情勢所必致，殊不足異。後來良玉之衆屯駐九江而不至南京者，實懋明籌撥銀十五萬兩之力。侯氏之書，豈能一動崑山之心乎？朝宗自言得楊龍友傳述阮集之謂已欲爲左氏内應之語，因促其出走避禍。年譜載崇禎十六年「司徒公解任避兵揚州」及「公訪陳定生於宜興」等語，假定崇禎十六年正月至四月侯恂果已在揚州，則方域何以不至揚州，而至宜興。考明史貳柒叁左良玉傳云：</p>

  <p class="bodytext-fs-only-np">［崇禎十五年］九月開封以河決而亡。帝怒恂，罷其官。</p>

  <p class="bodytext">參以朝宗代其父致崑山書所謂「鄉土喪亂，已無寧宇。闔門百口，將寄白下」及「相傳謂將軍駐節江州，且揚帆而前」等語，則朝宗作書之時，若谷尚未至南京。但朝宗避禍出走之日，即使若谷未至揚州，何以不留揚州以待其父，而逕至宜興定生家耶？如若谷於崇禎十六年春間及夏初果在揚州，似亦應列入與牧齋共謀王室羣公之中。今載籍未詳，不敢決言也。細繹朝宗之文，頗疑非其當日之原稿，致有疏誤。據邵青門述朝宗刻其文集事（見錢儀吉碑傳集壹叁陸邵長蘅撰侯方域傳及清史列傳柒拾文苑傳侯方域傳。）云：</p>

  <p class="bodytext-fs-only-np">末年游吴下，將刻集，集中文末脱稾者，一夕補綴立就，人益奇之。</p>

  <p class="bodytext">今觀壯悔堂集載朝宗代其父致崑山書題作「爲司徒公與寧南侯書」。考明實録懷宗實録壹柒云：</p>

  <p class="bodytext-fs-only-np">崇禎十七年三月癸巳封遼東總兵官左都督吴三桂平西伯，平賊將軍總兵左都督左良玉寧南伯，薊鎮總兵左都督唐通定西伯，鳳廬總兵左都督黄得功靖南伯，各給勅印。</p>

  <p class="bodytext">明史貳肆莊烈帝本紀云：</p>

  <p class="bodytext-fs-only-np">崇禎十七年三月癸巳封總兵官吴三桂左良玉唐通黄得功俱爲伯。</p>

  <p class="bodytext">同書貳叁左良玉傳略云：</p>

  <p class="bodytext-fs-only-np">崇禎十七年正月（寅恪案，「正月」當爲「三月」之誤。王氏明史考證攟逸未之及。）詔封良玉爲寧南伯。福王立，晉良玉爲侯。</p>

  <p class="bodytext">故朝宗作此書時，良玉尚未封伯更何侯之有？此亦足爲此書乃朝宗後來所補綴之一證，并足徵邵氏之言爲可信也。兹有可附論者二事。一爲朝宗作壯悔堂記時，其年三十五歲，即順治九年壬辰。前一年朝宗欲保全其父，勉應鄉試，僅中副榜，實出於不得已。「壯悔堂」之命名，蓋取義於此。後來竟有人賦「兩朝應舉侯公子，地下何顔見李香」之句以譏之。殊不知建州入關，未中鄉試，年方少壯之士子，苟不應科舉，又不逃於方外，則爲抗拒新政權之表示，必難免於罪戾也。至「庸雜堂」之命名，朝宗所言亦非其最初真意。殆本以司馬長卿自儗，而以李香君之流比卓文君也。二爲自桃花扇傳奇盛行以來，楊龍友遂爲世人所鄙視。今據朝宗自述之文，則爲阮圓海遊説者，乃王將軍。傳阮氏誣搆之言，促其出走避禍者，爲楊龍友。戲劇流行，是非顛倒，亟應加以糾正也。寅恪近有聽演桃花扇戲劇七律一首，附録於此。</p>

  <p class="bodytext">聽演桂劇改編桃花扇劇中香君沈江而死，與孔氏原本異，亦與京劇改本不同也。</p>

  <p class="bodytext1">興亡舊事又重陳。北里南朝恨未申。桂苑舊傳天上曲，桃花新寫扇頭春。是非誰定千秋史，哀樂終傷百歲身。鐵鎖長江東注水，年年流淚送香塵。</p>

  <p class="bodytext-margin">若黄石齋者，則是時已被赦復官，自京乞假歸里。（見明史貳肆莊烈帝本紀「崇禎十五年八月乙丑釋黄道周於戍所復其官」條，同書貳伍伍黄道周傳及莊起儔編漳浦黄先生年譜崇禎十五十六年條，并黄漳浦集肆貳「壬午八月荷殳入楚，病臥西林，適逢環命，以清修力學見褒，攬筆潸然，聊悉寤言」二十有八章及同書肆叁「郡中結夏有作」二章。）亦在遠道預謀之列。又若曾化龍熊明遇諸人，當復參預其事。</p>

  <p class="bodytext">至曾化龍則初學集壹陸丙舍詩集有「送曾霖寰使君左遷還里」二首，當是崇禎十三年春間霖寰去江南按察使時所作。於此足徵牧齋本與曾氏交好。檢同治重刊乾隆修泉州府志肆肆曾化龍傳略云：</p>

  <p class="bodytext-fs-only-np">曾化龍字大雲，號霖寰，晉江人。［官］江南副使，備兵常鎮。尋擢其省按察使。遷江西。丁外艱歸。</p>

  <p class="bodytext">未言其有何左遷之事，與牧齋詩不合。但據談遷國榷玖柒略云：</p>

  <p class="bodytext-fs-only-np">辛巳崇禎十四年四月乙卯通政司使徐石麒，以前鎮江知府印司奇訐奏推官雷起劍及前巡撫應天張國維，兵道曾化龍事，久不結，命即勘。</p>

  <p class="bodytext">可見霖寰實有被訐之案，不知何故久懸未決。虞求與霖寰有氣類之好，故請速勘也。方志所據材料不盡翔實，特標出之如此。餘可參後引泉州府志曾氏傳所論熊明遇與牧齋共謀王室事并詳後論黄石齋與張鯢淵書，兹俱不先及。又劉宗周亦當時清望，與牧齋俱爲温體仁之政敵，是有爲揚州共謀王室羣公中一人之可能，但蕺山於崇禎十五年以吏部左侍郎奉詔至北京，是年五月二十日始達揚，（見明史貳貳伍劉宗周傳及姚名達撰劉宗周年譜等。）時日過晚，恐不可能。姑附記之，更俟詳考。由是言之，牧齋所謂「羣公」，雖難一一考知，然其出語必非虚構，可以無疑也。黄漳浦集壹陸「與鄭將軍書」第壹通云：</p>

  <p class="bodytext-fs-only-np">方今□（奴？）寇漸合，輦轂洊驚，四方援兵度不能四五萬，皆逡巡西道，思度河北，出紫荆，潛詣都下，無敢泝清德從景滄直上者。朝廷思間道之奇，以霖寰翁節制登萊，與大將軍共濟。呼餘皇，出旅順，搗瀋陽，此搏熊取子之智，用之必效。然懸師萬里，遠襲人國，載馬上車，踔泥出岸，豈得如三國時謀氿沓渚之事乎？以僕料敵，用師不過强萬，四□（奴？）持重，（寅恪案，牧齋投筆上「金陵秋興次草堂韻」八首之五「死虜千秋悔入關」句下自注云：「僞四王子遺言戒勿入關。東人至今傳之。」蓋明人往往以「四王子」稱清太宗皇太極。其實皇太極乃太祖努爾哈齊第八子。見清史稿貳太宗本紀壹。）不敢遠出。其牽制寧遠，守遼瀋者，必不盡撤而西。唯諸台吉跳蕩，及巢孔二三叛將，知我虚實者，相率鼓拊，攘取餌耳。誠得南兵萬餘，與兗濟之師，犄角直出，挫其前鋭，則真保香阿（東隅？）之策也。</p>

  <p class="bodytext">其第貳通云：</p>

  <p class="bodytext-fs-only-np">適劉舍親有南郡書至，稱南中之望麾下，猶楚人之望葉公也。黎總戎六月南來，述在鎮情形，已大不測。計天下男子，赤心青膽，一意奉朝廷者，獨麾下耳。而又以盛名厚力，讋服一世，俯視左良玉輩，猶腐鼠枯蟬，直以苕帚汎除之，不煩遺鏃也。李大司馬方今偉人，所號召豪傑立應，擬與南郡諸紳，擊牛釃酒，以俟麾下。麾下但呼帳中健兒一二千人，坐鎮京口，遣青雀小艇，飛入馬當，云大將軍督水師朝夕西上，彼輩望風隕角耳。天下事勢，固有力省而功倍者，如樓船出登萊，節長力緩，雖有三千，不當五百之用。今得一千渡彭蠡，可當十萬之師，且令塞上斬□□取通侯，（寅恪案，此句所諱闕之二字，疑是「賊奴」。蓋用世説新語尤悔類「王大將軍起事」條及晉書陸玖周顗傳「今年殺諸賊奴，取金印如斗大」之語，與下文「取金印如斗」之句相應也。）如登高山，猶煩拾級。若從江中揚航，取左師猶掇之也。且又以是取金印如斗，不煩勞師燕然之外，而使不肖無拉脅折脛之苦，雖削藍爲轝勁弓，改筆鋒爲鋭剡，猶當爲之，况負英傑之名，受朝宁隆眷，爲天下之所利賴者乎？月初聞有三十餘艘弄兵潢池，藉檣櫓之靈，已朝夕潰散。此沙蟲區區，直以麾下諸篙即制之，不煩神力。至如爲天下救蒼生，護京陵，取叛帥頭作勸杯，非大將軍親行不可。僕亦桑梓也，寧不爲桑梓根本慮？顧神京之患，有急於桑梓者，當舍大圖細，不獨爲副雲雷之望，直取侯封，壓服天下，爲吾鄉盛事而已也。黎總戎以李司馬書必爲麾下面陳情勢，惟麾下悉心圖之。臨楮神注。</p>

  <p class="bodytext">同書同卷「與張鯢淵書」略云：</p>

  <p class="bodytext-fs-only-np">登萊天末，爲鵝爲鸛，水澤所嬉，王正尚未渡江，誠得一疏，留爲江淮阸塞之用，免至紛飛，爲精衛之填木石。曾霖翁心手可資，亦遠鎮登萊，誰當泝長河以開青兗之路者？清源蕃徒藉藉，嘯聚南安不軌。聞已漸入仙遊。凡此蛇虺，祗得賢守令銷萌於先，整頓於後，可次第爬梳之耳。頃晤黎總戎延慶者，云出老祖臺門下，持李茂翁書，（寅恪案，「茂翁」即懋明。）云欲藉祖臺力，勸鄭將軍自疏入援。此不過欲借高敖曹名字嚇小兒耳。威鱗豈敢離淵，以僕度左師奔敗之餘，爲諸闖所輕，必不能遂取安慶，亦不敢揚帆東下。南都名賢所聚，熊壇老諸公提挈於内，劉良佐諸將匡襄於外，借漕捐資，尚支歲月，吹箎假嘯，或改鴞音，神烈精靈，鼓吹風鶴，豈可令鼻眼異常，睹京華之動静乎？黎兄欲僕作書，亦已達一函去。去臘有勸自疏入援書，已先茂翁獻其媸拙。今茂翁又云爾，乃知措大不異人意。三吴重地，留都關係甚鉅。茂老未到任，想未知諸賢擘畫。又不知鄭糸岳得尚駐脚不？四海蜩螗，密勿淵深，興言輟餐，唯有隕涕。</p>

  <p class="bodytext">綜合上引三書觀之，其稱李邦華爲大司馬，又謂「三吴重地，留都關係甚鉅。茂老未到任，想未知諸賢擘畫」。今檢明史貳陸伍李邦華傳略云：</p>

  <p class="bodytext-fs-only-np">崇禎元年四月起工部右侍郎總督河道。尋改兵部，協理戎政。十二年四月起南京兵部尚書，以父憂去。十五年冬起故官，掌南京都察院事。俄代劉宗周爲左都御史。都城被兵，即日請督東南援兵入衛，力疾上道。明年三月抵九江，左良玉潰兵數十萬，聲言餉乏，欲寄帑於南京。艨艟蔽江東下。留都士民一夕數徙，文武大吏相顧愕眙。邦華乃停舟草檄告良玉，責以大義。用便宜發九江庫銀十五萬餉之。一軍遂安。</p>

  <p class="bodytext">又明史壹壹貳七卿年表貳，左都御史欄：「崇禎十五年壬午劉宗周八月任，十二月削職。李邦華十二月任。」則知石齋作書時尚未知李懋明代劉蕺山任左都御史之職，故仍以南京兵部尚書之故官稱之。否則當如牧齋於崇禎十六年四月賦詩稱懋明爲總憲公也。（詩見後引。）石齋與飛黄書第貳通云：「適劉舍親有南都書至。」此劉姓之人，當即前述董冒因緣有關之漳浦劉漁仲履丁也。石齋與漁仲情誼篤摯，今黄漳浦集中詩文涉及漁仲者不少。其爲師弟關係，如前引初學集伍叁「漳浦劉府君合葬墓誌銘」及四朝成仁録柒「劉履丁傳」，可以證明。其有親戚關係，則黄漳浦集壹柒「與劉漁公」書云：「抑將姻婭之好，不及友朋。」亦足爲證。但究屬何種親戚關係，殊不易知。據黄漳浦集肆貳「劉漁仲使至攜家有寄」十二章。其二云：</p>

  <p class="bodytext-fs-only-np">不得補官去，爲誰嫁娶來。柴扉賒故里，荔薜費新栽。世道團風葉，鄉心濕雨灰。因無分宅法，空寄隴頭梅。</p>

  <p class="bodytext">其十云：</p>

  <p class="bodytext-fs-only-np">作客躭江表，全身愛首丘。所思非一轍，此道遠難謀。填海疑通路，移山未度舟。秦淮佳麗處，不耐老登樓。</p>

  <p class="bodytext">其十二云：</p>

  <p class="bodytext-fs-only-np">如此將歸好，江干吾有家。一船供寶眷，半榻上烟霞。遣女迎新婦，呼兒接舅爺。山中分鳥掌，白鹿爲推車。</p>

  <p class="bodytext">頗疑崇禎十五年冬季漁仲由江南遣使攜家至閩，石齋因而寄詩。其致飛黄書所謂「劉舍親有南都書至」者，即指此時此事而言。繹「遣女迎新婦，呼兒接舅爺」一聯之意，石齋殆謂遣其女迎其嫂，呼其兒接其外舅耶？若果如是，則漁仲之女嫁石齋之子，石齋與漁仲爲兒女親家也。俟考。牧齋「請調用閩帥議」中，頗以福建方面之不同意爲慮，石齋乃閩中<img alt="" class="zhangyue-img-h1" src="../Images/image01434.gif" zy-enlarge-src="none"/>紳之魁首，觀其書中以神京大桑梓細爲言，鯢淵又爲當日守土之長吏，石齋致書告以本省苟得賢守令，即可臻治安之效，不必特煩鄭芝龍之兵鎮壓。由是言之，錢李黄諸公實用三方敦促，以期鄭氏出兵保衛南都江左也。兹有可注意者，一爲李邦華與鄭芝龍之關係。邦華於崇禎元年以兵部侍郎協理戎政。計六奇明季北略壹壹「鄭芝龍擊劉香老」條云：</p>

  <p class="bodytext-fs-only-np">初，芝龍爲海盜。天啓七年犯閩中銅山中左等處。崇禎元年五月招之。九月芝龍降于巡撫熊文燦，授以游擊。</p>

  <p class="bodytext">當崇禎元年招降芝龍者，雖爲福建巡撫熊文燦，但邦華爲京師兵部主持人之一，福建地方奏授芝龍以游擊，邦華應亦預聞其事。夫兵部爲統轄全國軍事之機構。此機構之主持人對於全國之武職，實有上官屬吏之關係。故鄭氏乃李氏之舊屬，若李氏撝謙，不以官事行之，則可借用科舉制度座主門生之禮相對待。前述懋明與崑山「以師弟子禮見」，卽是其例。由此言之，懋明遺書飛黄，實非偶然也。或更有其他原因，俟考。一爲牧齋與石齋之關係。錢黄兩人本爲舊好，常通音問，自不待言。檢初學集貳拾上東山詩集叁「駕鵝行」之後，「送程九屏領兵入衛」之前，有「黄長公七十壽歌。石齋詹事之兄」（寅恪案，石齋長兄名士珍。見黄漳浦集貳伍「贈考青原公墓碑」。）一題，末云：</p>

  <p class="bodytext-fs-only-np">七十長筵列孫子。弟勸兄酬數千里。共祝皇恩無盡期，漳海西連五溪水。</p>

  <p class="bodytext">故疑牧齋此詩爲石齋於崇禎十五年冬復官之後，尚未歸里之時所作。牧齋之賦此詩，或是出於石齋之請，而交劉漁仲轉致者。蓋漁仲是時實在蘇州，與牧齋會晤。前論冒董因緣時，已及之矣。據此可知牧齋此際正與石齋音問密切，當有共謀王室之文字，今未得見，殊可惜也。一爲牧齋與登萊巡撫之關係。牧齋之欲任登府，前已詳論。沈季明雖曾疏請任牧齋以此職，用舟師攻滿洲。但牧齋手無寸鐵，何能辦是。其欲藉助於鄭氏水師之力，事理甚明。石齋與鄭將軍書第壹通云：「朝廷思間道之奇，以霖寰翁節制登萊，與大將軍共濟。呼餘皇，出旅順，搗瀋陽，此搏熊取子之智，用之必效。」又與張鯢淵書云：「曾霖翁心手可資，亦遠鎮登萊，誰當泝長河以開青兗之路者。」此「霖寰翁」及「曾霖翁」即曾化龍。檢同治重刊乾隆修泉州府志肆肆略云：</p>

  <p class="bodytext-fs-only-np">曾化龍字大雲，號霖寰，晉江人。萬曆戊午己未聯捷進士，授臨川知縣。直指謝文錦以治行第一薦。時權璫用事，密囑化龍往謁，即授銓諫。笑置之，外補寧國府同知，遷南户部員外，改兵部。丁内艱，起補北兵部車駕司郎中，督學粤東。竣事，攝海道。平劉香之亂，上功第一。移廣西參議，士民勒石紀績。擢江南副使，備兵常鎮。尋擢其省按察使。有曾鐵面之稱。丁外艱歸，以宿望，即家起僉都御史，巡撫登萊。時地方殘破，奉旨蠲徵三年，而兵頻呼庚癸。化龍練兵措餉，請蠲請恤，疏凡三十二上，備載撫登疏草中。會闖賊變作，膠密土寇蠭起，遂破高密。化龍亟移鎮膠州。膠圍解，而高密城復。以疾歸。抵家，病日劇。庚寅六月朔卒。年六十三。所著有作求堂集。</p>

  <p class="bodytext">國榷玖肆略云：</p>

  <p class="bodytext-fs-only-np">乙亥崇禎八年四月丁亥總督兩廣熊文燦奏福建游擊鄭芝龍合廣兵擊劉香于田尾遠洋。香勢蹙，自焚溺。</p>

  <p class="bodytext">明季北略壹壹「鄭芝龍擊劉香老」條略云：</p>

  <p class="bodytext-fs-only-np">崇禎六年海盜劉香老犯長樂。甲戌四月，又寇海豐。乙亥四月芝龍合粤兵擊劉香老于四尾遠洋。（寅恪案「四」字疑當依國榷作「田」。俟考。）香勢蹙，自焚溺死。</p>

  <p class="bodytext">寅恪案，大雲與芝龍同里，熊文燦督粤，令其攝海道，領粤兵共鄭飛黄之閩兵合擊劉香，平香之役，粤省上狀，霖寰功居第一。後來之巡撫登萊，亦是同其前任之曾櫻俱與鄭氏兄弟關係密切之故，（可參後論牧齋賀孫朝讓得子詩條。）當日明廷如此措施，自有理由，而牧齋之不得任登萊巡撫，乃勢所必然者也。至仲含與鄭氏之關係，可參明史貳柒陸曾櫻傳。其文略云：</p>

  <p class="bodytext-fs-only-np">曾櫻字仲含，峽江人。崇禎元年以右參政分守漳南。母憂歸。服闋，起故官，分守興泉二郡。進按察使，分巡福寧。先是，紅夷寇興泉，櫻請巡撫鄒維璉用副總兵鄭芝龍爲軍鋒，果奏捷。及劉香寇廣東，總督熊文燦欲得芝龍爲援，維璉等以香與芝龍有舊，疑不遣。櫻以百口保芝龍，遂討滅香。芝龍感櫻甚。十年冬，帝信東廠言，以櫻行賄欲擢官，命械赴京。御史葉初春嘗爲櫻屬吏，知其廉，於他疏微白之。有詔詰問，因具言櫻賢，然不知賄所從至。詔至閩，巡撫沈猶龍，巡按張肯堂閲廠檄有奸人黄四臣名，芝龍前白曰，四臣我所遣。我感櫻恩，恐遷去，令從都下訊之，四臣乃妄言，致有此事。猶龍肯堂以入告，力白櫻寃。芝龍亦具疏請罪。削芝龍都督銜，而令櫻以故官巡視海道。尋以衡永多寇，改櫻湖廣按察使，分守湖南。櫻乃調芝龍勦賊，賊多降，一方遂安。遷山東右布政使，分守東萊。十四年春擢右副都御史，代徐人龍巡撫其地。明年遷南京工部右侍郎，乞假歸。</p>

  <p class="bodytext">據此可知仲含霖寰之成事及牧齋之企圖。但鄭氏與二曾真正交誼密切，與牧齋之僅以文字酬應者，大有不同。假使牧齋果得任登萊巡撫，恐亦不得如二曾之能指揮鄭氏之水軍也。一爲南都與全局之關係。蓋當時長江以北受困於李張及建州，已成糜爛之勢。江左士大夫頗欲保全南方，以留都南京爲中心，聚兵力藉圖偏安之局。觀石齋「與鄭將軍書」第貳通云：「李大司馬方今偉人，所號召豪傑立應，擬與南都諸紳擊牛釃酒，以俟麾下。」及「與張鯢淵書」云：「南都名賢所聚，熊壇老諸公提挈於内，劉良佐諸將匡襄於外。借漕捐資，尚支歲月。」等語，是其明證。熊壇老即熊明遇。明史貳伍柒熊明遇傳略云：</p>

  <p class="bodytext-fs-only-np">熊明遇字良孺，進賢人。崇禎元年起兵部右侍郎。明年進左，遷南京刑部尚書。四年召拜兵部尚書。五年以故官致仕。久之，用薦起南京兵部尚書。</p>

  <p class="bodytext">并參以上論侯方域代其父恂作書致左良玉，阻其擁兵至南京事，所引諸史料，足見崇禎十六年春間至初夏，熊氏亦在南京遥爲牧齋共謀王室羣公之一人也。一爲關於左良玉之爲人，石齋致鄭飛黄書中所論，與牧齋撰李邦華神道碑中所言，頗不相同。蓋石齋深知良玉之爲人不可信賴，故欲借鄭氏軍力以防制之也。夫左氏固不可信賴，鄭氏亦略相似。石齋當日或亦有所感覺，但此時所以取鄭而舍左者，其關鍵實在左氏軍糈不能自籌，動以索餉要挾官吏，殘害人民。前述其擁兵東下，欲寄帑南京之事，可爲一例，不必多論。至若鄭氏所統之兵，軍餉既能自給，故紀律亦較嚴肅。此點尤爲當時所罕見，非他軍所可企及也。</p>

  <p class="bodytext">明季北略壹壹「鄭芝龍擊劉香老」條略云：</p>

  <p class="bodytext-fs-first-np">初，芝龍爲海盜。崇禎元年五月招之。九月芝龍降于巡撫熊文燦，授以遊擊。十三年八月加芝龍總兵。芝龍既俘劉香，海氛頗息。因以海利交通朝貴，寖以大顯。</p>

  <p class="bodytext-fs-last-np">芝龍幼習海，知海情。凡海盜皆故盟，或出門下。自就撫後，海船不得鄭氏令旗，不能往來。每一船例入三千金。歲入年萬計。芝龍以此富敵國。自築城於安平海梢，直通臥内，可泊船徑達海。其守城兵自給餉，不取于官。旗幟鮮明，戈甲堅利。凡賊遁入海者，檄付芝龍，取之如寄。</p>

  <p class="bodytext">同書同卷鄭芝龍小傳略云：</p>

  <p class="bodytext-fs-only-np">海盜有十寨，寨各有主。飛黄之主有疾，疾且痼，九主爲之宰牲療祭。飛黄乃泣求其主：「明日祭後必會飲，乞衆力爲我放一洋，獲之有無多寡，皆我之命。煩緩頰懇之。」主如其言，衆各欣然。劫四艘，貨物皆自暹邏來者，每艘約二十餘萬。九主重信義，盡畀飛黄。飛黄之富逾十寨矣。海中以富爲尊，其主亦就殂，飛黄遂爲十主中之一。時則通家耗，輦金還家。置蘇杭細軟，兩京大内寶玩，興販琉球朝鮮真臘占城三佛齊等國，兼掠犯東粤潮惠廣肇福游汀閩台紹等處。此天啓初年事也。劉香既没，餘皆跪拜投降，海上從此太平。往來各國皆飛黄旗號，滄海大洋如内地矣。撫按又爲報功，因陞漳潮兩府副總兵。後至崇禎末年百計營求，欲得福閩全省正總兵，齎銀十萬至京師，大小司馬手長膽怯，不敢也。至十七年三月，此銀爲流賊所得。</p>

  <p class="bodytext">小腆紀年壹叁「順治三年十一月丁巳明鄭芝龍降於我大清」條略云：</p>

  <p class="bodytext-fs-only-np">王師進逼安平鎮，芝龍軍容烜赫，砲聲震天地。［將降於貝勒］，其子成功諫曰，閩粤之地，不比北方，得任意馳驅。若憑險設伏，收人心以固其本。興販各港，以足其餉。選將練兵，號召不難矣。芝龍拂袖起。成功出告［其叔］鴻逵，逵壯之，入語芝龍曰，兄尚帶甲數十萬，舳艫塞海，糧餉充足。輔其君以號召天下，豪傑自當響應，何委身於人？</p>

  <p class="bodytext">據上引史料觀之，鄭氏父子之興起，非僅由武力，而經濟方面，即當時中國與外洋通商貿易之關係有以致之。明南都傾覆，延平一系猶能繼續朱氏之殘餘，幾達四十年之久，絶非偶然。自飛黄大木父子之後，閩海東南之地，至今三百餘年，雖累經人事之遷易，然實以一隅繫全國之輕重。治史之君子，溯源追始，究世變之所由，不可不於此點注意及之也。兹不避枝蔓之嫌，稍詳論述之，以俟通人之教正。</p>

  <p class="bodytext">至石齋致張鯢淵書所謂黎總戎延慶者，當是芝龍部下之將領。張鯢淵者，當日福建巡撫張肯堂之號。见黄宗羲思舊録「張肯堂」條。其事蹟詳見明史貳柒陸張肯堂傳。唯明史傳書字不書號。今同治修福建通志壹貳玖張肯堂傳，載其字鯢淵，實則鯢淵乃其號，非其字也。熊明遇明史本傳及明詩綜伍玖熊氏小傳，皆言其字子良。光緒修江西通志壹叁捌及小腆紀傳伍柒遺臣貳熊氏傳，則謂其字良孺，微有不同。但陳忠裕全集壹捌白雲草「贈熊壇石大司馬」五言排律，附考證，引明史熊明遇本傳以實之。又談遷北游録紀聞類上「熊明遇」條云：「進賢故大司馬熊壇石隱山中。」故知石齋所謂「壇老」，即明遇。明史諸傳例僅書字，而不書號，實則名與字尚有相互關係，可以推尋。至於别號，則與其名之關係頗難揣測。如此節中所論黄李張熊諸人，苟僅就明史證之，殊不能得其聯係。此亦讀史者不可不知也。</p>

  <p class="bodytext">牧齋「癸未四月吉水公總憲詣闕」詩題中，所謂「輦下知己」者，當指鄭三俊范景文馮元飈龔鼎孶等而言。此題第肆首自注云：「上命精擇大帥，冢宰建德公以衰晚姓名列上。」可以爲證。明史貳伍肆鄭三俊傳云：「鄭三俊字用章，池州建德人。」故稱「建德公」。同書壹壹貳七卿年表吏部尚書欄載，崇禎十五年壬午「鄭三俊八月任。」十六年癸未「三俊五月免。」故云：「冢宰。」范質公與牧齋之關係，見前論「題將相談兵圖，爲范司馬蔡將軍作。」詩。明史壹壹貳七卿年表工部尚書欄載，崇禎十五年壬午「范景文十月任。」十六年癸未景文仍任原職。十七年甲申二月入閣，三月殉難。至牧齋與馮元颺元飈兄弟關係尤密。見前論「［癸未］元日雜題長句」八首之五。及有學集貳捌「慈谿馮公墓誌銘」所述牧齋因張漢儒告訐被逮北行，時爾賡任蘇松兵備參議，特加營護事。明史貳伍柒馮元飈傳略云：</p>

  <p class="bodytext-fs-only-np">［崇禎］十五年六月召拜兵部右侍郎，轉左。元飈多智數，尚權譎。與兄元颺竝好結納，一時翕然稱二馮。然故與馮銓通普誼，初在言路，詆周延儒。及爲侍郎，延儒方再相，元飈因與善。延儒欲以振饑爲銓功，復其冠帶。憚衆議，元飈令引吴甡入閣助之。既而甡背延儒議。熊開元欲盡發延儒罪，元飈沮止之。開元以是獲重譴。兵部尚書陳新甲棄市，元飈署部事。一日帝召諸大臣遊西苑，賜宴明德殿，因論兵事良久。帝曰，大司馬缺久，無踰卿者。元飈以多病辭，乃用張國維。十六年五月國維下獄，遂以元飈爲尚書。至八月，以病劇乞休，帝慰留之。請益堅，乃允其去。將歸，薦李邦華史可法自代。帝不用。用兵科都給事中張<img alt="" class="zhangyue-img-h1" src="../Images/image01460.gif" zy-enlarge-src="none"/>彦，都城遂不守。</p>

  <p class="bodytext">及同書七卿年表兵部尚書欄載：</p>

  <p class="bodytext-fs-only-np">十六年癸未［張］國維五月免。馮元飈五月任，十一月告病。張<img alt="" class="zhangyue-img-h1" src="../Images/image01460.gif" zy-enlarge-src="none"/>彦十月任。（寅恪案，談遷國榷部院表下兵部尚書欄，「崇禎癸未慈谿馮元飈五月任，十月罷。□□張<img alt="" class="zhangyue-img-h1" src="../Images/image01460.gif" zy-enlarge-src="none"/>彦十月任」。與明史略異。豈元飈久病，十月尚虚留原闕，<img alt="" class="zhangyue-img-h1" src="../Images/image01460.gif" zy-enlarge-src="none"/>彦代任職務，至十一月元飈始正式開去原闕，而<img alt="" class="zhangyue-img-h1" src="../Images/image01460.gif" zy-enlarge-src="none"/>彦遂真除本兵耶？俟考。）</p>

  <p class="bodytext">可知牧齋與馮銓周延儒諸人之複雜關係，爾弢實有牽涉。牧齋所指「輦下知己」，爾弢應爲其中一人，自無疑義也。又龔鼎孶定山堂集載其門人孝感嚴正矩所撰「大宗伯龔端毅公傳」略云：</p>

  <p class="bodytext-fs-only-np">莅蘄七載，撫按交章累薦，舉卓異，行取陛見。上注視嘉悦，拜兵科給事中。居兵垣十閲月，知無不言，言無不盡，而於人才士氣，尤爲諄諄致意云。於司寇徐公石麒之去國，特疏請留，極論言官章公正宸惠公世揚，憲臣劉公宗周，金公光宸等皆當賜環。因及錢公謙益，楊公廷麟，忤璫同難之方公震孺，俱不宜終老巖穴。</p>

  <p class="bodytext">寅恪案，芝麓時任兵科給事中，請起用自命知兵之牧齋，則不僅能盡本身之職責，亦可稱牧齋知己之一矣。至作芝麓傳之嚴正矩，其人與顧横波三十九歲生日，金陵市隱園中林堂盛會有關。板橋雜記中麗品門「顧媚」條紀其事略云：</p>

  <p class="bodytext-fs-only-np">歲丁酉（順治十四年）尚書挈［横波］夫人重遊金陵，寓市隱園中林堂。（寅恪案，園在南京武定橋油坊巷。見嘉慶修江寧府志玖古蹟門，并可參吴應箕留都見聞録上園亭門關於市隱園條。）值夫人生辰，（寅恪案，横波生辰爲十一月三日。此年三十九歲。詳孟森心史叢刊二集「横波夫人考」。）張燈開宴，請召賓客數十百輩，命老梨園郭長春等演劇，酒客丁繼之張燕筑及二王郎（原注：「中翰王式之，水部王桓之。」）串王母瑶池宴。夫人垂珠簾召舊日同居南曲呼姊妹行者與燕。李六（大？）娘十娘王節娘皆在焉。（寅恪案，三人事蹟見余書中麗品門及同卷「珠市名妓附見」。并同書下軼事門。）時尚書門人楚嚴某，赴浙監司任，逗遛居樽下，褰簾長跪，捧巵稱賤子上壽，坐者皆離席伏。夫人欣然爲罄三爵，尚書意甚得也。余與吴園次鄧孝威作長歌紀其事。嗣後還京師，以病死。尚書有白門柳傳奇行於世。（可參定山堂詩集附詩餘壹。）</p>

  <p class="bodytext">寅恪案，澹心所言芝麓門人赴浙江監司任之「楚嚴某」，今檢嚴氏所作芝麓傳云：</p>

  <p class="bodytext-fs-only-np">［崇禎九年］丙子分校楚闈，總裁爲婁東吴駿公［偉業］宋九青［玫］，兩先生稱文壇名宿，與公氣誼甚合，藻鑑相同，所拔皆奇儶，得士周壽明等七人，中甲科者五，不肖矩與焉。</p>

  <p class="bodytext">及光緒修孝感縣志壹肆嚴正矩傳略云：</p>

  <p class="bodytext-fs-only-np">嚴正矩字方公，號絜庵。癸未成進士，未仕。國初授嘉禾司理。以賢能陞杭州守，代攝學政。尋簡飭兵備温處。</p>

  <p class="bodytext">故澹心所指，即絜庵無疑。兹以余氏所述涉及善持君事，頗饒趣味，因附記於此。</p>

  <p class="bodytext">依上引諸資料，最可注意者，牧齋此詩作於崇禎十六年四月，其時正欲以知兵起用，故目當日管領銓曹并此時前後主持戎政之人，皆爲知己，斯又勢所必然。今日思之，甚爲可笑。至牧齋京華舊友，可稱知己者，恐尚不止此數人，仍當詳檢史籍也。詩題中「二三及門」者，當指張國維等。檢商務重印本浙江通志壹肆拾選舉門舉人表載：「天啓元年辛酉科。張國維。東陽人。壬戌會魁。」及明史壹壹貳七卿年表兵部尚書欄載，崇禎十五年壬午「張國維九月任」。十六年癸未「國維五月免」。故牧齋所指「二三及門」，玉笥必是其中最重要之人。若熊汝霖，則浙江通志舉人表載：「天啓元年辛酉科。熊汝霖。餘姚人。辛未進士。」是雨殷之爲牧齋門人，固不侍言。明史貳柒陸，浙江通志壹陸叁，乾隆修紹興府志伍陸，光緒修餘姚縣志貳叁，温睿臨南疆繹史貳貳及小腆紀傳肆拾熊汝霖傳并黄宗羲南雷文定前集玖「移史館熊公雨殷行狀」等，所載雨殷歷官年月，皆頗籠統。惟國榷玖玖崇禎十六年癸未二月壬申（初八日）載：</p>

  <p class="bodytext-fs-only-np">户科右給事中熊汝霖謫福建按察司照磨。</p>

  <p class="bodytext">官職時間最爲明確。牧齋賦詩在是年四月，當已知雨殷謫閩之事，故詩題所指「二三及門」中，熊氏似不能在内。至夏燮明通鑑捌玖崇禎十六年四月辛卯「大清兵北歸」條載：</p>

  <p class="bodytext-fs-only-np">謫給事中熊汝霖爲福建按察使照磨。</p>

  <p class="bodytext">則不過因記述之便利，始終其事言之耳。未必别有依據。蓋熊氏既奉嚴旨謫外，恐不能在都遷延過久也。</p>

  <p class="bodytext">更檢浙江通志舉人表載：「天啓元年辛酉科。王道焜。杭州人。」明史柒陸朱大典傳附王道焜傳，浙江通志壹陸叁及光緒修杭州府志壹叁拾王道焜傳等所載年月，殊爲含混，惟南疆繹史壹柒王道焜傳（參小腆紀傳肆玖王道焜傳。）略云：</p>

  <p class="bodytext-fs-only-np">王道焜字少平，仁和人。天啓辛酉舉於鄉。莊烈帝破格求材，盡徵天下廉能吏，臨軒親試，不次用。撫按以道焜名上，銓曹謂郡丞例不與選，授兵部職方主事。道焜不平，抗疏言［之］。尋得温旨，許候考。會都城陷，微服南歸。</p>

  <p class="bodytext">據此則少平似有爲牧齋所謂「二三及門」中一人之可能。然王氏之入京，究在十六年四月以前，或以後，未能考知，故不敢確定也。其餘牧齋浙闈所取之士，此時在北京者，或尚有他人，更俟詳考。</p>

  <p class="bodytext">以上論詩題已竟，兹續論此四律於下。其一略云：</p>

  <p class="bodytext-fs-only-np">青鏡霜毛歎白紛。東華塵土懶知聞。絶交莫笑嵇康懶，即是先生誓墓文。</p>

  <p class="bodytext">寅恪案，此首乃謝絶中朝寢閣啓事之總述。「絶交莫笑嵇康懶，即是先生誓墓文。」</p>

  <p class="bodytext">乃指初學集捌拾「寄長安諸公書」。此書題下署，「癸未四月」。可知牧齋當時手交此書與懋明帶至北京者。揆之牧齋此時熱中之心理，言不由衷，竟至是耶？</p>

  <p class="bodytext">其二略云：</p>

  <p class="bodytext-fs-only-np">三眠柳解支憔悴，九錫花能破寂寥。信是子公多氣力，帝城無夢莫相招。</p>

  <p class="bodytext">寅恪案，關於此首所用典故，錢遵王注中已詳者，不須多贅。惟有可注意者，即「三眠柳」「九錫花」兩句，此聯實指河東君而言。遵王雖引陶穀清異録中羅虬九錫文以釋下句，但於上句則不著一語。因「柳」字太明顯，故避去不注耳。第柒第捌兩句，自是用漢書陸陸陳萬年傳附子咸傳中所云：</p>

  <p class="bodytext-fs-only-np">王音輔政，信用陳湯。咸數賂遺湯，予書曰，即蒙子公力，得入帝城，死不恨。（顔師古注曰，子公湯之字。）</p>

  <p class="bodytext">遵王注已言之矣。但牧齋杜工部集箋注壹伍「秋興」八首之四「聞道長安似弈棋」一律箋云：</p>

  <p class="bodytext-fs-only-np">曰平居有所思，殆欲以滄江遺老，奮袖屈指，覆定百年舉棋之局，非徒悲傷晼晚，如昔人願得入帝城而已。</p>

  <p class="bodytext">檢牧翁讀杜寄廬小箋及讀杜二箋，俱無此語。據季振宜「錢蒙叟杜工部集箋注序」云：</p>

  <p class="bodytext-fs-only-np">一日［遵王］指杜詩數帙，泣謂予曰，此我牧翁箋注杜詩也。年四五十，即隨筆記録，極年八十，書始成。</p>

  <p class="bodytext">夫牧齋之讀杜詩，年四五十即隨筆記録，則崇禎七年九月以前，讀杜箋中，既未用漢書陳咸之成語。可知季氏所刻蒙叟箋注中所用陳咸之言，乃牧齋於崇禎七年秋後加入者。初學集捌拾「［崇禎十六年癸未］復陽羨相公書」云：</p>

  <p class="bodytext-fs-only-np">兩年頻奉翰教，裁候闕然，屏廢日久。生平恥爲陳子康。願蒙子公力，得入帝城。此閣下之所知也。</p>

  <p class="bodytext">據此，豈加入之時，即崇禎十六年癸未作此書及賦「吉水公總憲詣闕」詩之際耶？若此揣測不誤，未免以退爲進。明言不欲「入帝城」，而實甚願「蒙子公力」也。措辭固甚妙，用心則殊可笑矣。</p>

  <p class="bodytext">其三略云：</p>

  <p class="bodytext-fs-only-np">仕路揶揄誠有鬼，相門洒掃豈無人。雲皴北嶺山如黛，月浸西湖水似銀。東閣故人金谷友，肯將心跡信沈淪。</p>

  <p class="bodytext">寅恪案，此首之旨與第貳首相同，皆言不欲入帝城之意。所不同之點，前者之辭，以保有「支憔悴」「破寂寥」之河東君爲言，而後者則以管領「北嶺」「西湖」之拂水山莊爲説耳。劉本沛虞書「虞山」條云：「虞山即吴之烏目山也。在縣治西北一里。」及「尚湖」條云：「尚湖即今西湖。在縣治西南四里。」又光緒修常昭合志稿叁水道門「尚湖」條云：</p>

  <p class="bodytext-fs-only-np">尚湖在常熟縣西南四里，長十五里，廣九里，亦曰西湖。盧鎮琴川志：舊經曰，上湖昔人以虞山横列於北，亦稱照山湖，而相沿多稱尚湖。</p>

  <p class="bodytext">牧齋之拂水山莊實據虞山尚湖之勝境。周玉繩亦嘗親至其地。前論「［癸未］元日雜題長句」八首之六時，已言及之。此癸未元日詩第陸首第貳句自注云：「陽羨公語所知曰，虞山正堪領袖山林耳。」牧翁於周氏此語，深惡痛恨，至死不忘，屬筆遣辭，多及此意。「東閣故人金谷友」句，實用兩出處，而指一類之人。遵王引西京雜記貳「公孫弘起家徒步，爲丞相」條以釋「東閣故人」之語，甚是。但於「金谷友」則闕而不注。檢晉書伍伍潘岳傳略云：</p>

  <p class="bodytext-fs-only-np">岳性輕躁，趨世利，與石崇等諂事賈謐。每候其出，與崇輒望塵而拜。［孫］秀誣岳及石崇歐陽建謀奉淮南王允，齊王冏爲亂，誅之。初被收，俱不相知。石崇已送在市，岳後至，崇謂之曰，安仁，卿亦復爾耶？岳曰，可謂白首同所歸。岳金谷詩云，投分寄石友，白首同所歸。乃成其讖。（寅恪案，晉書叁叁石苞傳附子崇傳云：「崇有别館在河陽之金谷。」）</p>

  <p class="bodytext">可與前引牧齋癸未元日詩八首之七「潘岳已從槐柳列」及此首「相門洒掃豈無人」句相參證，皆謂周玉繩幕客顧玉書麟生及謀主吴來之昌時輩。關於顧氏洩漏牧齋請玉繩起用馮銓事，前已述及，但玉書非甚有名之文士，至若吴來之，則是當日詞人，其本末頗與安仁類似。牧齋作詩之際，周吴俱尚未敗，乃以「白首同所歸」爲言，可謂預言竟中者矣。</p>

  <p class="bodytext">其四云：</p>

  <p class="bodytext-fs-only-np">虚堂長日對空枰。擇帥流聞及外兵。（自注：「上命精擇大帥，冢宰建德公以衰晚姓名列上。」）玉帳更番饒節鉞，金甌斷送幾書生。驪山舊匣埋荒草，譙國新書廢短檠。多謝羣公慎推舉，莫令人笑李元平。</p>

  <p class="bodytext">寅恪案，此首乃牧齋自謂己身知兵，堪任大帥，而崇禎帝棄置不用，轉用周玉繩，所以致其怨望之意，故此首實爲此題之全部主旨也。詩中典故遵王已注釋者，可不復述。兹唯就詩中旨意，略證釋之。</p>

  <p class="bodytext">明史貳肆莊烈帝本紀略云：</p>

  <p class="bodytext-fs-only-np">崇禎十五年十一月壬申大清兵分道入塞，京師戒嚴，命勳臣分守九門。詔舉堪督師大將者。閏［十一］月癸卯下詔罪己，求直言。壬寅大清兵南下畿南，郡邑多不守。十二月大清兵趨曹濮，山東州縣相繼下。十六年夏四月丁卯周延儒自請督師。許之。</p>

  <p class="bodytext">同書貳柒陸熊汝霖傳云：</p>

  <p class="bodytext-fs-only-np">［莊烈帝］嘗召對，［汝霖］言，將不任戰，敵南北往返，謹隨其後，如廝隸之於貴官，負弩前驅，望塵莫及，何名爲將？何名爲督師？帝深然之。已言有司察舉者，不得濫舉邊才。監司察處者，不得遽躐巡撫。庶封疆重任，不爲匪人借途。</p>

  <p class="bodytext">檢夏燮明通鑑捌玖崇禎十六年夏四月辛卯大清兵北歸條，述雨殷召對之語，於周延儒自請督師之後，特加「因言」二字，蓋謂熊氏所稱「何名爲將？何名爲督師？」之語，乃指玉繩而發，頗合當日情勢。然則雨殷所奏，疑即陰爲排周起錢之地。牧齋賦詩之前，或亦遠道與謀，未可知也。</p>

  <p class="bodytext">又「金甌斷送幾書生」句之「幾書生」，自是指温體仁周延儒言。長卿以翰林起家，玉繩以狀頭出身，俱躋位首輔，其爲「書生」，固不待言。但牧齋詩中之「書生」，實偏重玉繩，蓋用吴均續齊諧記所述陽羨許彦於綏安山行，遇一書生，求寄鵝籠中之事。遵王有學集詩注壹「鵝籠曲」四首之一，已詳引之矣。其餘他詩，如此詩前一題「金陵客座逢水榭故姬感嘆而作」四首，每首皆有「鵝籠」二字。及同書壹叁「病榻消寒雜詠」四十六首之十三自注云：「壬午五日鵝籠公有龍舟御席之寵。」等，亦用此典。推其所以累用此典者，實有原因。蓋牧齋深惡玉繩，故於明人所通稱之「陽羨」二字，亦避而不用，特取「鵝籠」二字以目之。怨毒之於人，可畏也已。「驪山」「譙國」一聯之典故，遵王注已解釋，不須重論。牧齋以「知兵」自許，此聯之旨即前論初學集貳拾上東山詩集叁「秋夕燕譽堂話舊事有感」七律，「洞房清夜秋燈裏，共簡莊周説劍篇」之意也。「多謝羣公慎推舉，莫令人笑李元平」二句，表面觀之，雖似自謙之語，實則以李元平指周延儒，讀者幸勿誤解也。</p>

  <p class="bodytext">綜合言之，牧齋所謂此次與羣公共謀王室之事，乃鈎結在朝在野之徒黨，排周延儒，而自以知兵爲借口，欲取而代之之陰謀。牧齋應有自知之明，揣其本人，於李元平所差無幾，故欲聯絡當日領兵諸將帥爲之效用，尤注意鄭芝龍之實力。此點雖極可笑，但亦是彼時之情勢所致，讀者不可因輕笑牧齋之故，而忽視此明季史事中重要之關鍵也。前言當「白首老人」世路馳驅之日，正「紅顔小婦」病榻呻吟之時。（初學集貳拾上東山詩集叁「冬至後京江舟中感懷」八首之一云：「白首老人徒種菜，紅顔小婦尚飄蓬。」）河東君適牧齋後，不久即患病。其病始於崇禎十四年辛巳秋冬之際，至十六年癸未秋冬之間方吿痊愈，凡越三甲子之時日，經過情事之可考見於牧齋詩文中者，依次迻寫，而論釋之於下。但上已引者，僅列題目及有關數語。又上雖未引，因其題目有關，則止録題目。讀者可取原集參之也。</p>

  <p class="bodytext">初學集貳拾上東山詩集叁「小至日京口舟中」云：</p>

  <p class="bodytext-fs-only-np">病色依然鏡裏霜。眉間旋喜發新黄。</p>

  <p class="bodytext">河東君和詩云：</p>

  <p class="bodytext-fs-only-np">首比飛蓬髩有霜。香奩累月廢丹黄。</p>

  <p class="bodytext">寅恪案，「小至」爲冬至前一日，（鄭氏近世中西史日表載，崇禎十四年辛巳十一月十九日冬至。雖未必與當時所用之曆切合，然所差亦不甚大也。）檢初學集貳拾上東山詩集叁有「［辛巳］中秋日攜内出游，次冬日泛舟韻」二首，并附河東君和作。兩人詩中未見河東君患病痕跡，則自小至日上溯至中秋日，共越三月，而中秋時，尚未發病，故依河東君「累月」之語推之，知其病開始於九十月間也。牧齋詩「病色依然鏡裏霜」之句，乃面有病容，呈霜白色之意。至河東君「首比飛蓬髩有霜」句，則早興潘安仁二毛之嘆。但此時其年僅二十四，縱有白髮，當亦甚少，蓋自形其憔悴之態耳。且順治十三年丙申河東君年三十九時，牧齋賦茸城惜别詩，有「徐娘髮未宣」句，（見錢曾有學集詩注柒。餘詳下論。）豈有年四十髮尚未斑白，而年二十四，髩反有霜乎？此爲詩人誇辭趁韻之言明矣。牧齋「發新黄」之語，用花間集伍張泌浣溪沙詞十首之四「依約殘眉理舊黄」句。故河東君和詩以「廢丹黄」答之。此處「丹黄」二字，乃指婦女裝飾用品，非指文士校點用品。因恐讀者誤會，故並及之。</p>

  <p class="bodytext">抑更有可論者，前言牧齋不多作詞，今觀牧齋「發新黄」之語，既出花間集，有學集叁夏五集「留題湖舫」七律二首之二「杜鵑春恨夕陽知」句亦用秦少游淮海詞踏莎行「郴州旅舍」詞「杜鵑聲裏斜陽暮」之語，（可參上論。）則知牧齋於詩餘一道，未嘗不研治，其爲博學通才，益可證明矣。</p>

  <p class="bodytext">又靳榮藩吴詩集覽肆上「永和宫」詞「巫陽莫救倉舒恨，金鎖彫殘玉筯紅。」其釋「玉筯」固當，但其解「金鎖彫殘」，則無著落。頗疑梅村「金鎖彫殘」四字，即從張泌「依約殘眉理舊黄」句而來。蓋謂雙眉愁鎖，不加描畫也。梅村易「黄」爲「金」，與「玉」相配，尤爲工切。斯爲一時之臆説，未必能得駿公真意。姑記於此，以俟更考。</p>

  <p class="bodytext">兹復有一事附論於此。偶檢近日影印歸莊手寫詩稿辛巳稿中載「感事寄二受翁」二首之二「病聞妙道加餐穩，鄉入温柔娱老宜」句下自注云：</p>

  <p class="bodytext-fs-only-np">婁東受老方臥病，虞山受老初納河東君。</p>

  <p class="bodytext">明史貳捌捌張溥傳略云：</p>

  <p class="bodytext-fs-only-np">張溥字天如，太倉人。與同里張采共學齊名。號婁東二張。采字受先。知臨川，移疾歸。</p>

  <p class="bodytext">故玄恭所謂「二受翁」，一即太倉張受先，一即常熟錢受之也。至恒軒賦此題之時日，亦有可考者，此題前「日食」七古一首，其詩云：</p>

  <p class="bodytext-fs-only-np">十月朔日晝如晦，青天無雲欲見沬。仰望中天知日食，日食之餘如月朏。</p>

  <p class="bodytext">眉端有批語云：</p>

  <p class="bodytext-fs-only-np">丙子秋七月朔，日食，丁丑正朔食，是年十二月朔又食，并今爲四。（寅恪案，談遷國榷玖伍載，崇禎九年丙子七月癸卯朔，日食。十年丁丑正月辛丑朔，日食。同年十二月乙未朔，日食。十四年辛巳十月癸卯朔，丙午日食。與歸氏批語除十四年十月「癸卯」作「丙午」外，其餘全同。明史貳叁莊烈帝紀崇禎九年秋七月不書日食，十年春正月辛丑朔日有食之，同年十二月不書日食。同書貳肆同紀十四年十月癸卯朔，日有食之。夏燮明通鑑莊烈帝紀所書日食，及陳鶴明紀中其孫克家所補崇禎元年以後之記載，皆與明史同。夫明史莊烈帝紀本多遺漏，其闕書日食，原不足異。夏陳之書，依據明史，亦可不論。所可怪者，孺木與玄恭同爲崇禎時人，獨於崇禎十四年十月癸卯朔之日食，書作「丙午」，竟相差三日之久，殊不合理。故談氏之書，雖稱詳確，然讀者亦不可不慎也。）</p>

  <p class="bodytext">玄恭此題後第貳題爲「十月四日復就醫婁東，夜雨宿舟中」。依是推計，可知「寄二受翁」詩乃作於崇禎十四年十月初一日至初四日之間也。今據恒軒作詩時日，附録於此，以備參證。又恒軒手稿此題第壹首眉端有「存前首」三字。第貳首眉端有朱筆「丿」之删去符號。然則恒軒本意不欲存第貳首者，豈以此首涉及河東君之故耶？復檢恒軒此稿辛巳年所作「虎丘即事」詩「拍肩思斷袖，遊目更褰裳」一聯旁有朱筆批云：「此等不雅，且不韻。」頗似師長語氣。更取國光社影印東澗手校李商隱詩中牧齋筆跡對勘，頗有類似之處。或疑「寄二受翁」詩第貳首眉端朱筆符號，即出之牧齋之手。夫牧齋保有盧家莫愁，乃黄梨洲所謂「牧老生平極得意事」。（見范鍇華笑廎雜筆壹「黄梨洲批錢詩殘本茸城惜别詩」條。）故此端不僅不應隱諱，且更宜藉他人詩詞，作擴大之宣傳，安有使其門生删去此首之理。據是推論，此删去之符號，果東澗所加者，實因玄恭詩語，亦嫌「不雅不韻」所致，非由涉及河東君也。</p>

  <p class="bodytext">初學集貳拾上東山詩集叁「寄楡林杜韜武總戎」云：</p>

  <p class="bodytext-fs-only-np">（詩略。結語前已論。）</p>

  <p class="bodytext">同書同卷「冬至後京江舟中感懷」八首（寅恪案，此題第柒首前已迻録。第捌首結語亦徵引論及。兹更録第伍首，與此題後諸詩，迄於崇禎十四年「辛巳除夕」共五題，綜合論之於下。所以如是分併者，蓋欲發河東君適牧齋後，曾一度留蘇養疴未發之覆也。）</p>

  <p class="bodytext">其五云：</p>

  <p class="bodytext-fs-only-np">人情物論總相關。何似西陵松柏間。敢倚前期論白首，斷將末契結朱顔。緣情詞賦推團扇，慢世風懷託遠山。戀别燭花渾未灺，宵來紅淚正斕斑。</p>

  <p class="bodytext">「賀泉州孫太守得子四絶句」云：</p>

  <p class="bodytext-fs-only-np">（詩略。）</p>

  <p class="bodytext">「半塘雪中戲成，次東坡韻」其一云：</p>

  <p class="bodytext-fs-only-np">千林晃耀失藏鴉。縈席迴簾擁鈿車。匝地楊枝聯玉樹，漫天柳絮攪琪花。薰鑪昵枕梁王賦，<img alt="" class="zhangyue-img-h1" src="../Images/image01480.gif" zy-enlarge-src="none"/>燭裁書學士家。却笑詞人多白戰，腰間十韻手頻叉。</p>

  <p class="bodytext">其二云：</p>

  <p class="bodytext-fs-only-np">方璧玄珪密又纖。霜娥月姊鬭清嚴。從教鏡裏看增粉，不分空中擬撒鹽。鋪作瑶臺粧色界，結成玉筯照冰簷。高山歲晚偏頭白，只許青松露一尖。</p>

  <p class="bodytext">「次韻戈三莊樂六十自壽詩，兼簡李大孟芳。二君與余皆壬午」詩云：</p>

  <p class="bodytext-fs-only-np">（詩略。）</p>

  <p class="bodytext">「辛巳除夕」云：</p>

  <p class="bodytext-fs-only-np">風吹漏滴共蕭然。畫盡寒灰擁被眠。昵枕熏香如昨日，小窻宿火又新年。愁心爆竹難將去，永夕缸花只自圓。悽斷鰥魚渾不寐，夢魂那得到君邊。</p>

  <p class="bodytext">寅恪案，前論牧齋「冬日嘉興舟中戲示惠香」詩謂惠香與蘇禾兩地有關。又論河東君與汪然明尺牘第貳伍通時，亦言及河東君曾在嘉興養病事。今細繹錢柳兩人「小至日京口舟中」之詩，牧齋「冬至後京江舟中感懷」詩第伍首及「半塘雪中戲成，次東坡韻」詩并「次韻戈三莊樂六十自壽」詩及「辛巳除夕」詩等，始恍然知河東君此次患病出遊京口，因病轉劇，遂留居蘇州養病，而牧齋獨自歸常熟度歲也。</p>

  <p class="bodytext">「京江舟中感懷」第伍首，其爲河東君而作，固不待言。初讀之，見第柒第捌兩句，乃用杜牧之詩「蠟燭有心還惜别，替人垂淚到天明。」（見全唐詩第捌函杜牧肆「贈别」二首之二。）及晏叔原詞「紅燭自憐無好計。夜寒空替人垂淚」（見晏幾道小山詞蝶戀花。）之典。「夜寒」二字與冬至後氣候切合，深服此老使事之精當，但不解何以此時忽有離别之感。後取「半塘雪中戲成，次東坡韻」詩及「辛巳除夕」詩并次年壬午春間，與惠香有關諸詩，參合證之，方悟牧齋「京江舟中感懷」詩第伍首，實因河東君不隨同歸家度歲，獨留蘇養疴，牧齋遂賦此首惜别也。此首全部皆佳妙，讀者自能得知。兹所欲指出者，即「人情物論總相關，何似西陵松柏間」兩句。此言當時輿論共推己身應作宰相，如河東君半野堂初贈詩所謂「江左風流物論雄」之意。但仍不及西陵松柏下之同心人也。「敢倚前期論白首，斷將末契結朱顔」一聯，上句用潘安仁金谷詩「投分寄石友，白首同所歸」之典。（見晉書伍伍潘岳傳。）下句用陸士衡歎逝賦「託末契於後生，余將老而爲客」之典。（見文選壹陸。）牧齋之意以爲己身長於河東君三十六歲，自當先死，不敢有「白首同歸」之望，但欲以死後未竟之志業，託之於河東君也。豈料後來牧齋爲黄毓祺之案所牽累，河東君雖欲從死，然竟俱得生，而不能從死。（見有學集壹秋槐詩集「和東坡西臺詩韻六首」序。）迨牧齋逝後三十四日，河東君卒自殺相殉。（見錢孺貽「河東君殉家難事實」。）然則牧齋詩語，亦終成預讖矣。奇哉！悲哉！</p>

  <p class="bodytext">「賀泉州孫太守得子」詩在「冬至京江舟中感懷」詩後，「半塘雪中戲成」詩前。依排列次序言，似當作於牧齋此遊未歸常熟以前，但「半塘雪詩」乃牧齋極意經營之作，欲與東坡半山競勝者，恐非一時所能完就，更須加以修改。豈此和蘇兩律之寫定，實在歸常熟，得聞孫氏生子以後，遂致如此排列耶？俟考。孫太守即常熟孫林之子朝讓。牧齋與孫氏父子兄弟爲鄉里交好。初學集伍陸「誥封中大夫廣東按察司按察使孫君墓誌銘」略云：</p>

  <p class="bodytext-fs-only-np">孫氏世居中州，勝國時，千一公官平江路録事司主事，遂家常熟。府君諱林，字子喬，與其弟諱森，字子桑，覊貫成童，爽朗玉立。子桑與君之伯子恭甫，相繼舉於鄉。又十年，少子光甫亦舉進士。君既辱與先人游，而余與子桑同舉，交在紀羣之間。恭甫既第，光甫始見知於余。君之喪，光甫自泉來奔。君卒於崇禎十年四月，享年七十有四。娶陳氏，贈淑人。子三人，朝肅廣東布政司右布政。朝諧國子生。朝讓福建泉州府知府。今余離告訐之禍，幽於請室，而光甫之乞銘也哀。故不辭而爲之銘。</p>

  <p class="bodytext">及光緒修常昭合志稿貳伍孫朝肅傳附弟朝讓傳略云：</p>

  <p class="bodytext-fs-only-np">朝讓字光甫，一號木芝。登崇禎四年進士，歷官刑部郎，出知泉州府。内艱服闋，再補泉州。升建南兵巡副使。旋晉按察使，轉江西布政使，不赴。年方逾艾，林居終老。年九十而終。</p>

  <p class="bodytext">故知牧齋賦賀孫太守得子詩，乃在光甫再任泉州知府之時。常昭合志稿謂「内艱服闋，再補泉州」。但據初學集孫林墓誌銘，子喬卒於崇禎十年四月，光甫請銘在牧齋以張漢儒告訐被逮至北京，即崇禎十年閏四月廿五日入獄，次年五月廿五日出獄之間。（參金鶴沖錢牧齋先生年譜。）可證光甫第壹次實因丁父憂解任。常昭合志稿傳文中之「内艱」，恐是「外艱」之誤也。寅恪初視牧齋此賀得子詩，以爲尋常詶應之作，但揆以牧齋此際公私交迫，忙碌至極之情况，豈肯費如許時間及心思，作此通常詶應之舉。故疑其别有作用。檢有學集伍絳雲餘燼集下，即錢曾注本敬他老人集上，「伏波弄璋歌」六首及牧齋外集壹原删詩「越吟憔悴」中「伏波弄璋歌」二首（原注：「即敬他老人集中删餘。」）始知牧齋當時甚欲利用馬進寶之兵力，以復明室，故不憚煩爲此諂語。孫氏父子兄弟本是牧齋同里舊交，固與馬氏不同。然中年得子，亦爲常事，何乃遠道寄賀，諛詞累牘，一至如是耶？意者此際牧齋頗思借資鄭芝龍鴻逵兄弟水軍，以達其樓船征東之策。前論沈廷揚上書請任牧齋爲登萊巡撫事及牧齋「調用閩帥議」時，已言及之。考談孺木國榷玖柒載：「崇禎十四年辛巳二月辛酉曾櫻爲副都御史，巡撫登萊。」同書玖捌載：「崇禎十五年壬午十月丁巳曾櫻爲南京工部右侍郎。」明史貳柒陸曾櫻傳云：「明年（崇禎十五年）遷南京工部右侍郎。」及吴廷燮明督撫年表陸「明季增置巡撫」欄載：</p>

  <p class="bodytext-fs-first-np">巡撫登萊地方贊理軍務</p>

  <p class="bodytext-fs-np">［崇禎］十四年。徐人龍。</p>

  <p class="bodytext-fs-np">曾櫻。明史本傳：「遷山東右布政使，分守登萊。十四年春擢右副都御史，巡撫其地。」</p>

  <p class="bodytext-fs-np">山東志：「代徐人龍。」</p>

  <p class="bodytext-fs-np">十五年。曾櫻。萬曆丙辰進士題名：「曾櫻。江西峽江民籍。」</p>

  <p class="bodytext-fs-np">曾化龍。［彭孫貽］山中聞見録［陸］：「十五年十一月以曾化龍巡撫登萊。」</p>

  <p class="bodytext-fs-last-np">十六年。曾化龍。山東志：「晉江進士。代曾櫻。」萬曆己未進士題名：「曾化龍。福建晉江軍籍。」</p>

  <p class="bodytext">故牧齋於崇禎十四年末賦詩賀孫朝讓得子之時，恐已揣知仲含未必能甚久其位，己身儻能繼任，則鄭氏兄弟之兵力，必須争取。孫氏與鄭氏兄弟之關係如何，今難詳考。但既爲泉州知府，則應有借以交通之可能。豈知受之所覬覦之官，乃爲與鄭氏兄弟同里之曾霖寰所得。霖寰與鄭氏關係自較牧齋直接。牧齋於此亦可謂不自量者歟？由是言之，牧齋平生賦詩，其中頗多爲己身政治服務之作，讀者不察其隱秘，往往以集中濫雜詶應之作相譏誚，亦未免過於膚淺，轉爲牧齋所笑矣。</p>

  <p class="bodytext">關於「半塘雪詩」頗有可論者，檢牧齋外集伍「薛行屋詩序」略云：</p>

  <p class="bodytext-fs-only-np">介甫謂子瞻雪詩有少陵氣象。形神俱肖少陵復生者，在宋惟子瞻。</p>

  <p class="bodytext">牧齋此序本爲敷衍薛所藴而作。酬應之文，殊不足道。但牧齋賦詩，宗尚少陵，於杜詩著有專書。此文引介甫謂子瞻雪詩有少陵氣象之語，可見受之於子瞻雪詩尤所用心。牧齋雪詩之工妙，固不敢謂勝於介甫，然必不遜於子由，可以斷言也。至牧齋詩中諸問題，兹不能詳論。唯有可注意者，即牧齋與河東君出遊京口，歸途至蘇州，何以有此戲作雪詩一題。細繹詩後第貳題爲「辛巳除夕」七律，其結語云：「悽斷鰥魚渾不寐，夢魂那得到君邊。」并參以「雪詩」第壹首第貳句「縈席迴簾擁鈿車」及第壹聯「匝地楊枝聯玉樹，漫天柳絮攪琪花」之指河東君等句。然後豁然通解牧齋半塘雪詩，實與惠香有關。因惠香寓蘇州，（此點可參前引牧齋永遇樂詞「十七夜」：「隔船窗，暗笑低顰，一縷歌喉如髮」及「生公石上，周遭雲樹，遮掩一分殘闕」。並初學集貳拾上東山詩集叁「效歐陽詹翫月詩」：「誰家翫月無歌版，若箇中秋不舉觴。虎山橋浸水精域，生公石上琉璃場。酒旗正臨天駟動，歌扇恰倚月魄涼」等句。）河東君或又曾在其嘉興之寓所養疴。此寓所恐即是吴來之昌時鴛湖别業，所謂勺園者。見前論牧齋「冬日嘉興舟中戲示惠香」詩。此次京江之游病勢已劇，似可依前例留居惠香蘇寓療疾也。是時惠香究寓蘇州何處？是否在半塘，抑或在他處？今未能確悉。假使牧齋適在半塘途中遇雪，因而乘興賦詩，則殊不成問題。若不然者，則河東君留蘇州養疴之寓所，必與半塘有關。但惠香斯際是否寓半塘，又無以考知。此點尚須詳檢。</p>

  <p class="bodytext">兹復有一事可以注意者，即顧公燮消夏閑記選存「拙政園」條（參嘉慶一統志柒捌蘇州府貳津梁門「臨頓橋」條及吴詩集覽柒上「詠拙政園山茶花」并引。又阮葵生茶餘客話捌「拙政園」條及吴槎客騫尖陽叢筆壹「徐夫人燦」條，所記頗詳，足資考證。至張霞房紅蘭逸乘「咫述」類「拙政園在齊門内迎春坊」條云：「吴三桂婿王長安别業也。吴敗，爲海鹽陳相國之遴得。」則所述名園之易主，先後顛倒，殊爲舛誤也。）云：</p>

  <p class="bodytext-fs-only-np">海寧相陳之遴薦吴梅村祭酒至京，蓋將虚左以待。比至，海寧已敗，盡室遷謫塞外。梅村作拙政園山茶歌，感慨惋惜，蓋有不能明言之隱。拙政園在婁齊二門之間，地名北街。嘉靖中御史王獻臣因大宏寺遺址營别墅，以自託于潘岳拙者之爲政也。文衡山圖記以誌其勝。後其子以樗蒲一擲，償里中徐氏。國初海寧得之，復加修葺，烜赫一時。中有寶珠山茶三四株，交枝連理，鉅麗鮮妍。海寧貶謫，而此園籍没入官。順治末年爲駐防將軍寓居。康熙初又爲吴三桂壻王永寧所有，益復崇高雕鏤，備極華侈。滇黔作逆，永寧懼而先死，其園入官。内有斑竹廳一座，即三桂女起居處也。康熙十七年改爲蘇松道署，道臺祖道立葺而新之，缺裁，散爲民居，有王臯聞顧璧斗兩富室分售焉。其後總戎嚴公偉亦居於此。今屬蔣氏，西首易葉程二氏矣。</p>

  <p class="bodytext">及同治修蘇州府志肆陸第宅園林門長洲縣「拙政園」條，「康熙十八年改蘇常新署」句下原注云：</p>

  <p class="bodytext-fs-only-np">徐乾學記云，始虞山錢宗伯謙益嘗構曲房其中，以娱所嬖河東君，而海寧相公繼之，門施行馬。海寧得禍，入官。（吴槎客騫尖陽叢筆壹「拙政園」條略云：「柳蘼蕪亦嘗寓此，曲房乃其所構。陳其年詩云，堆來馬糞齊妝閣。其荒涼又可想見矣。」可供參證。）</p>

  <p class="bodytext">寅恪案，健菴生於崇禎四年，與錢柳爲同時人，所言當非虚構。但牧齋於順治四五兩年，因黄毓祺案，曾居拙政園，見第伍章所論。頗疑原一所言，乃指崇禎時事，與後來黄案無關。若所推測者不誤，則當是指十四年末，十五年初而言。蓋河東君自崇禎十四年六月適牧齋後，迄於明南都傾覆，唯此短時間曾居吴苑養疴也。姑記於此，更俟詳考。或謂十四年末，十五年初，河東君居蘇州養疴之地，乃是張異度世偉之泌園，即舊時陳惟寅之渌水園。蓋異度及其子綏子奕，皆與牧齋交誼甚篤，故河東君可因牧齋之故，暫借其地養疴。但此説尚未發現證據，姑録之，以俟詳考。（可參初學集伍肆「張異度墓誌銘」及有學集伍「假我堂文讌詩」等。）</p>

  <p class="bodytext">又梅村家藏藳叁詩前集叁「圓圓曲」云：</p>

  <p class="bodytext-fs-only-np">家本姑蘇浣花里。圓圓小字嬌羅綺。夢向夫差苑裏遊，宫娥擁入君王起。前身合是採蓮人，門前一片横塘水。</p>

  <p class="bodytext">自是以西施比畹芬，與此曲下文：</p>

  <p class="bodytext-fs-only-np">君不見館娃初起鴛鴦宿。越女如花看不足。香逕塵生烏自啼，屧廊人去苔空緑。</p>

  <p class="bodytext">及「爲君别唱吴宫曲」等語，皆用同一典故。「浣花里」者，辛文房唐才子傳陸「薛濤傳」云：</p>

  <p class="bodytext-fs-only-np">濤字洪度，成都樂妓也。性辨惠，調翰墨。居浣花里，種菖蒲滿門。傍即東北走長安道也。</p>

  <p class="bodytext">可知梅村所用乃薛濤故事。靳榮藩吴詩集覽柒上引宋人劉詵「題羅稚川小景」詩：「江村頗類浣花里」以釋此句。殊不知劉詩此句下接以「人品兼似陶淵明」之語。足徵劉詩之「浣花里」實指杜少陵，始可與陶淵明并舉。梅村賦詩，豈得取杜陶以比畹芬，致貽儗人不於其倫之譏耶？蓋靳氏漫檢佩文韻府作注，並未深究駿公用意之所在也。至於「横塘」與越來溪有關，而越來溪與越王勾踐及西施間接有關。（見嘉慶一統志柒柒蘇州府壹山川門「横塘」及「越來溪」等條。）故又與「館娃宫」「響屧廊」「吴宫」等語互相聯係，不待詳論。由是言之，頗疑梅村意中「浣花里」即指「臨頓里」。葉聖野贈姜如斯詩云：「酒壚尋卞賽，花底出陳圓。」（見下引。）或者當崇禎中河東君早與卞雲裝陳畹芬等居於臨頓里，迨崇禎十四年復在雲裝處，即拙政園養疴歟？牧齋賦詩往往以河東君比西施。此點恐由河東君早在崇禎十四年以前即與畹芬雲裝同寓臨頓里之故。若所推測不誤，則一代名姝，此短時間内，羣集於此里，洵可稱嘉話。惜尚難詳確證明，甚願當世及後來之通人有以賜教。寅恪追憶舊朝光緒己亥之歲旅居南昌，隨先君夜訪書肆，購得尚存牧齋序文之梅村集。是後遂習誦圓圓曲，已歷六十餘載之久，猶未敢自信能通解其旨趣。可知讀書之難若此。際今以廢疾之頽齡，既如仲公之健忘，而欲效務觀之老學，日暮途遠，將何所成，可傷也已。</p>

  <p class="bodytext">又鄙意河東君所以留蘇養疴，不偕牧齋歸家度歲，當更有其他理由。考後漢書列傳捌叁梁鴻傳略云：</p>

  <p class="bodytext-fs-only-np">梁鴻字伯鸞，扶風平陵人也。疾且困，告主人曰，昔延陵季子葬子於嬴博之間，不歸鄉里。慎勿令我子持喪歸去。及卒，［高］伯通等爲求葬地於吴要離冢傍。咸曰，要離烈士，而伯鸞清高，可令相近。</p>

  <p class="bodytext">河東君者，以美人而兼烈女，企慕宋代之梁紅玉，觀其扶病出游京口，訪弔安國夫人之古戰場一事，可以證知。韓梁墓在蘇州靈巖山，河東君當時自料其必死，死而葬於蘇州，即陸放翁「死當穿冢伴要離」及「死有要離與卜鄰」之意也。（見劍南詩稿柒「月下醉題」及貳柒「書歎」。）</p>

  <p class="bodytext">復次，白氏長慶集壹貳「真娘墓」（自注：「墓在虎丘寺。」）云：</p>

  <p class="bodytext-fs-only-np">真娘墓，虎丘道。不識真娘鏡中面，唯見真娘墓頭草。霜摧桃李風折蓮。真娘死時猶少年。脂膚荑手不牢固，世間尤物難留連。難留連，易銷歇。塞北花，江南雪。</p>

  <p class="bodytext">吴地記云：</p>

  <p class="bodytext-fs-only-np">虎丘山有貞娘墓，吴國之佳麗也。行客才子，多題詩墓上。</p>

  <p class="bodytext">范鍇華笑廎雜筆本顧云美「河東君傳」末署：</p>

  <p class="bodytext-fs-only-np">甲辰七月七日書於真孃墓下。</p>

  <p class="bodytext">據此，云美之意殆拘執地方名勝古蹟，以爲河東君願死葬蘇州之故，僅由於欲與唐之貞娘相比並，則猶未盡窺見河東君平生壯志之所在也。尤有可注意者，即顧公燮消夏閑記選存「柳如是」條云：</p>

  <p class="bodytext-fs-only-np">甲辰七月七日東海徐賓爲葬於貞娘墓下。（寅恪案，徐賓事蹟見松江府志伍陸徐冕傳附長子賓傳及張應昌國朝詩鐸卷首名氏爵里著作目。）</p>

  <p class="bodytext">夫河東君葬於常熟牧齋墓西數十步秋水閣之後，（詳見金鶴沖錢牧齋先生年譜康熙三年甲辰條後附載。）至今猶在，不解公燮何以有此語？豈徐賓曾有此議，未成事實，公燮遂誤認爲真事耶？若徐氏果有此議者，則其意亦與云美相似矣。</p>

  <p class="bodytext">抑更有可論者，即關於半塘雪詩兩首之内容是也。牧齋爲文賦詩，韓杜之外，兼崇歐蘇。半塘雪詩一題，既是和蘇，自必與東坡詩集有密切關係。牧齋平生雖習讀蘇詩，然拈題詠物，仍當以分類之本爲便。寅恪昔年箋證白香山新樂府，以爲七德舞一篇，乃用吴兢貞觀政要爲骨幹。其理由已詳證釋之矣。東坡之詩，今古流傳，板本甚多，牧齋富有藏書，所見舊本，自必不少。檢錢遵王述古堂書目貳詩集類載「東坡集王梅溪注二十卷」。（參瞿鳳起君編虞山錢遵王藏書目録彙編柒集部詩集類。）天禄琳瑯書目陸元版集部載：</p>

  <p class="bodytext-fs-only-np">增刊校正王狀元集注分類東坡先生詩，宋蘇軾著，王十朋集注，劉會孟批點，二十五卷。元柯九思藏本，明項元汴，本朝季振宜俱經收藏。</p>

  <p class="bodytext">近年涵芬樓影印之宋務本堂刊本，即同此分類之本。但天禄琳瑯本，既經季滄葦收藏，季氏之書，與遵王牧齋直接間接相涉，則牧齋賦半塘雪詩，曾取用此本，頗有可能。絳雲樓書目中未載此書，牧齋殆以其爲坊賈編撰，殊有脱誤，棄不收録耶？牧齋固是博聞强記之人，但賦半塘雪詩時，究以分類之本較爲省力。吾國類書之多，與此甚有關係。兹以軼出范圍，可置不論。此題兩首，雖同爲詠雪之詩，然細繹之，其主旨所在，實有分别。前首指河東君與己身之關係，後首指周延儒與己身之關係。兹請依次略論之。</p>

  <p class="bodytext">「半塘雪詩」前首第貳句「縈席迴簾擁鈿車」出謝惠連「雪賦」，「末縈盈於帷席」。又「縈」字與後引「次韻晏殊壬午元日雪詩」第伍句「試粧破曉縈香粉」之「縈」字有關。「鈿車」又與後引再次晏韻詩第貳句「油壁車應想玉珂」之「油壁車」及後引「獻歲書懷」第壹首第壹句「香車簾閣思葱龍」之「香車」相涉。第壹聯「匝地楊枝聯玉樹，漫天柳絮攪琪花」。「楊柳」爲河東君之姓，下句可參集注分類東坡先生詩柒「雨雪」類「癸丑春分後雪」詩「却作漫天柳絮飛」及有學集拾紅豆詩貳集「後秋興」八首之二「漫天離恨攪楊花」，其指河東君而言，辭語明顯，實此首之主旨也。第貳聯「薰鑪昵枕梁王賦，<img alt="" class="zhangyue-img-h1" src="../Images/image01481.gif" zy-enlarge-src="none"/>燭裁書學士家。」上句錢遵王注已引文選壹叁謝惠連「雪賦」：「願低帷以昵枕，念解佩而褫紳。」可不贅釋。下句似用宋祁修唐書事。魏泰東軒筆録壹壹云：</p>

  <p class="bodytext-fs-only-np">嘉祐中禁林諸公，皆入兩府。是時包孝肅公拯爲三司使，宋景公祁守益州。二公風力名次，最著人望，而不見用。京師諺語曰，撥隊爲參政，成羣作副樞。虧他包省主，悶殺宋尚書。明年包亦爲樞密副使，而宋以翰林學士承旨召。景文道長安，以詩寄梁丞相，略曰，梁王賦罷相如至，宣室釐殘賈誼歸。蓋謂差除兩府，足方被召也。</p>

  <p class="bodytext">同書壹伍云：</p>

  <p class="bodytext-fs-only-np">宋子京博學能文章，天資藴藉，好游宴，以矜持自喜。晚年知成都府，帶唐書於本任刊修，每宴罷盥漱畢，開寢門，垂簾，燃二椽燭，媵婢夾侍，和墨伸紙，遠近觀者，皆知尚書修唐書矣。望之如神仙焉。</p>

  <p class="bodytext">蓋牧齋平生自負修史之才，又曾分撰神宗實録，並著有太祖實録辨證五卷（詳見初學集首程嘉燧序及同書壹佰壹至壹佰伍「太祖實録辨證」并葛萬里編牧齋先生年譜天啓元年辛酉條。金鶴沖錢牧齋先生年譜天啓元年辛酉條及五年乙丑條等。）其以宋景文修唐書爲比，頗爲適合。又宋詩「梁王賦罷相如至」亦於牧齋有所啓發。所以有此推測者，一因上句用謝惠連「雪賦」，「低帷昵枕」之典。此賦首有：</p>

  <p class="bodytext-fs-only-np">歲將暮，時既昏，寒風積，愁雲繁。梁王不悦，遊於兔園。迺置旨酒，命賓友，召鄒生，延枚叟，相如末至，居客之右。俄而微霰零，密雪下，王迺歌北風於衛詩，詠南山於周雅，授簡於司馬大夫曰，抽子秘思，騁子妍辭，侔色揣稱，爲寡人賦之。</p>

  <p class="bodytext">二因魏氏引景文詩有「梁王賦罷相如至」之句，與雪事間接相關。三因牧齋此首七八兩句用歐陽永叔詠雪故事，而歐宋同是學士，又同爲修唐書之人。（除宋史歐宋兩人本傳外，可參涵芬樓百衲本新唐書壹高祖紀及柒陸后妃傳等所署歐宋官銜。）四因宋子京在當時負宰相之望，而未入兩府，與牧齋身世遭遇相類。五因景文修唐書時垂簾燃燭，媵婢夾侍，河東君亦文亦史，爲共同修書最適當之女學士。初學集卷首載蕭士瑋讀牧翁集七則之五云：</p>

  <p class="bodytext-fs-only-np">錢牧老語余言，每詩文成，舉以示柳夫人，當得意處，夫人輒凝睇注視，賞詠終日。其于寸心得失之際，銖兩不失毫髮。余嘗以李易安同趙德甫每飯罷，坐歸來堂，烹茶指堆積書史，言某事在某書某卷，第幾葉第幾行，以中否勝負，爲飲茶先後。中則舉桮大笑，或至茶覆懷中，不得飲而起。每思閨閣之内，安得有此快友，而夫人文心慧目，玅有識鑒似此，易安猶當讓出一頭地。惟朝雲謂子瞻一肚皮不合時宜，此語真爲知己。然則公與柳夫人，故當相視而笑也。</p>

  <p class="bodytext">可以爲證。虞山受老（此歸恒軒恭上其師之尊號。今從之，蓋所以見即在當日，老而不死之老，已不勝其多矣。）拈筆時據此五因，遂不覺連想揉合構成此聯下句「燃燭裁書學士家」之辭歟？</p>

  <p class="bodytext">或謂集注分類東坡先生詩肆婦女類「趙成伯家有麗人，僕忝鄉人，不肯開樽，徒吟春雪美句，次韻一笑」詩：「試問高吟三十韻，何如低唱兩三盃」句下自注云：</p>

  <p class="bodytext-fs-only-np">世言檢死秀才，衣帶上有雪詩三十韻。又云，陶穀學士買得党太尉家妓，（寅恪案，党太尉即党進，事蹟見宋史貳陸拾本傳。）遇雪，陶取雪水烹團茶，謂妓曰，党家應不識此。妓曰，彼麄人，安有此？但能於紅綃煖帳中，淺斟低唱，吃羊羔兒酒。陶嘿然慙其言。</p>

  <p class="bodytext">據此，則牧齋所謂學士，指陶穀，或即東坡。但寅恪以陶蘇典故中，俱無「燃燭裁書」之事，此説未必有當也。</p>

  <p class="bodytext">第柒句「却笑詞人多白戰」出六一居士外集「雪」七古題下自注：</p>

  <p class="bodytext-fs-only-np">時在潁州作。玉月梨梅練絮白舞鵝鶴銀等字，皆請勿用。</p>

  <p class="bodytext">並集注分類東坡先生詩柒雨雪類「聚星堂雪」序云：</p>

  <p class="bodytext-fs-only-np">元祐六年十一月一日禱雨張龍公，得小雪，與客會飲聚星堂。勿憶歐陽文忠公作守時，雪中約客賦詩，禁躰物語，於艱難中，特出奇麗。爾來四十餘年，莫有繼者。僕以老門生繼公後，雖不足追配先生，而賓客之美，殆不減當時。公之二子，又適在郡，故輒舉前令，各賦一篇。</p>

  <p class="bodytext">其詩云：</p>

  <p class="bodytext-fs-only-np">（上略。）當時號令君聽取，白戰不許持寸鐵。</p>

  <p class="bodytext">及同書同卷「江上值雪，效歐陽體限不以鹽玉鶴鷺絮蝶飛舞之類爲比，仍不使皓白潔素等字，次子由韻」云：</p>

  <p class="bodytext-fs-only-np">（詩略。）</p>

  <p class="bodytext">第捌句「腰間十韻手頻叉」，「十韻」之出處，恐是指六一居士集壹叁「對雪十韻」詩，至「腰間」一語，或即用上引東坡詩「試問高吟三十韻」句自注中「世言檢死秀才，衣帶上有雪詩三十韻」之典也。俟考。</p>

  <p class="bodytext">「半塘雪詩」後首第壹句「方璧玄珪密又纖」當出文選壹叁謝惠連「雪賦」，「既因方而爲珪，亦遇圓而成璧」。但牧齋詩語殊難通解。豈由尚書禹貢有「禹錫玄圭，吿厥成功」。及此首第柒句「高山歲晚偏頭白」，用劉禹錫詩「雪裏高山頭白早」語，因而牽混，誤「圓」爲「玄」。并仿文選壹陸江文通「别賦」，「心折骨驚」之例，造成此句耶？揆以牧齋平日記憶力之强，似不應健忘如此，頗疑此首第壹聯「從教鏡裏看增粉，不分空中擬撒鹽」。表面用閨閣典故及東坡「癸丑春分後雪」詩「不分東君專節物」句。（見集注分類東坡先生詩柒雨雪類。）實際指己身與周延儒之關係。故下句暗用尚書僞古文「説命」下「若作和羮，爾惟鹽梅」之語。意謂從教玉繩作相，而己身不分入閣也。當賦詩之時，心情激動，遂致成此難解之句歟？此首第柒句及第捌句「只許青松露一尖」，用論語子罕篇「歲寒然後知松柏之後彫」語。蓋以己身與陽羨相對照，意旨亦明顯矣。</p>

  <p class="bodytext">關於戈莊樂事蹟，可參初學集肆叁「保硯齋記」及同書捌貳「莊樂居士命工采畫阿彌陀佛偈」等，并前論牧齋致李孟芳札，欲絶賣漢書與毛子晉事及光緒修常昭合志稿叁貳畫家門云：</p>

  <p class="bodytext-fs-only-np">戈汕字莊樂。畫法鉤染細密，雖巨幅長卷，石紋松針，了了可辨。嘗造蝶几，長短方圓，惟意所裁。疊則無多，張則滿室。自二三客至數十，皆可用。亦善吟。</p>

  <p class="bodytext">并郟蘭坡掄逵虞山畫志貳云：</p>

  <p class="bodytext-fs-only-np">戈汕字莊樂，能詩，善篆籀。</p>

  <p class="bodytext">等條。總之，戈氏此時當留居常熟，故牧齋賦詩亦在崇禎十四年冬季，出遊歸家度歲之時也。又「辛巳除夕」詩，前已據其七八兩句，謂牧齋别河東君於蘇州，獨還家度歲。此詩第壹聯「昵枕薰香如昨夜，小窗宿火又新年」，乃追憶庚辰除夜偕河東君守歲我聞室中之事。上句指「辛巳元日」詩「茗椀薰鑪殢曲房」之句。第貳聯：「愁心爆竹難將去，永夕缸花只自圓。」下句指「［辛巳］上元夜泊舟虎丘西溪，小飲沈璧甫齋中。」柳詩「銀缸當夕爲君圓」，錢詩「燭花如月向人圓」，至此詩第貳句「畫盡寒灰擁被眠」，亦指辛巳上元夜錢詩「微雪疎簾鑪火前」句。總而言之，「辛巳除夕」詩爲今昔對比之作。景物不殊，人事頓異。牧齋拈筆時，其離合悲歡之感，可以想見矣。</p>

  <p class="bodytext">兹迻録初學集貳拾上東山詩集叁崇禎十五年壬午元日至清明牧齋所作詩於下。蓋以釋證牧齋此時期内由常熟至蘇州迎河東君返家，并略述與惠香一段故事也。</p>

  <p class="bodytext">「壬午元日雨雪，讀晏元獻公壬午歲元日雪詩，次韻」云：</p>

  <p class="bodytext-fs-only-np">九天凍雨合銀河。一夜飛霙炤玉珂。颺絮柳催幡勝早，薄花梅入剪刀多。寒威盡掃黄巾壘，殺氣平填黑水波。漫憶屯邊饒鐵甲，西園鐘鼓意如何。</p>

  <p class="bodytext">「次前韻」云：</p>

  <p class="bodytext-fs-only-np">玉塵侵夜斷星河。油壁車應想玉珂。歷亂梅魂辭樹早，迷離柳眼著花多。試粧破曉縈香粉，恨别先春罩緑波。一曲幽蘭正相儷，薰罏明燭奈君何。</p>

  <p class="bodytext">「獻歲書懷」二首。其一云：</p>

  <p class="bodytext-fs-only-np">香車簾閣思葱蘢。旋喜新年樂事同。蘭葉俏將迴淑氣，柳條剛欲泛春風。封題酒甕拈重碧，囑累花幡護小紅。幾樹官梅禁冷蘂，待君佳句發芳叢。</p>

  <p class="bodytext">其二云：</p>

  <p class="bodytext-fs-only-np">香殘漏永夢依稀。網户疏窻待汝歸。四壁圖書誰料理，滿庭蘭蕙欲芳菲。梅花曲裏催游騎，楊柳風前試夾衣。傳語雕籠好鸚鵡，莫隨啁哳羨羣飛。</p>

  <p class="bodytext">寅恪案，上列四詩，第壹首指周延儒，其餘三首則爲河東君而作。牧齋此時憎鵝籠公，而愛河東君。其在明南都未傾覆以前，雖不必以老歸空門爲煙幕彈，然早已博通内典，於釋氏寃親平等之説，必所習聞。寅恪嘗怪玉谿生徘徊牛李兩黨之間，賦詠柳枝燕臺諸句。但檢其集中又有「世界微塵裏，吾寧愛與憎」之語，（見李義山詩集下「北青蘿」。）可見能知而不能行者，匪獨牧齋一人，此古今所同慨也。</p>

  <p class="bodytext">前論牧齋半塘雪詩，前首指河東君與己身之關係，後首指周延儒與己身之關係。次韻晏同叔壬午元日雪詩指鵝籠公，次前韻詩，則爲河東君而作。由是言之，此兩首即補充半塘雪詩之所未備者，壬午元日詩七八兩句：「漫憶屯邊饒鐵甲，西園鐘鼓意如何。」錢遵王注已引魏泰東軒筆録以釋之，自可不贅。第貳句「一夜飛霙炤玉珂」之「玉珂」，用岑嘉州「和祠部王員外雪後早朝即事」詩「色借玉珂迷曉騎，光添銀燭晃朝衣」之典。（見全唐詩第叁函岑參肆。）乃指京師百官早朝而言，玉繩時爲首輔，應居班首。與「次前韻」第貳句「油壁車應想玉珂」之「玉珂」，用李娃傳「自平康東門入，將訪友於西南，至鳴珂曲」之典，乃指如汧國夫人身分之河東君言，且暗以墜鞭之人自許。故「玉珂」二字，雖兩詩同用，然所指之人各殊。牧齋賦詩精切，於此可證。第貳聯上句「黄巾」指李張，下句「黑水」指建州，蓋謂玉繩無安内攘外之才，今居首輔之位，亦即「病榻消寒雜詠」第壹叁首「都將柱地擎天事，付與搔頭拭舌人」之意也。</p>

  <p class="bodytext">關於「次前韻」詩，專爲思念河東君而作，自不待言。故錢遵王注本全無詮解，亦不足怪。兹略釋之。其實皆淺近易知之典，作此蛇足，當不免爲通人所笑也。唯有可注意者，即牧齋雖博涉羣籍，而此詩則多取材文選，豈以河東君夙與幾社名流往還，熟精選理，遂不欲示弱耶？第壹聯上句之「梅魂」，指己身，見前論河東君「寒柳」詞及論牧齋「我聞室落成，迎河東君居之。」詩等節。「辭樹早」即去國早之意。下句「柳眼」指河東君，見前引河東君次韻答牧齋「冬日泛舟」詩。「著花多」即「閲人多」之意。綜合言之，自傷中年罷斥，并傷河東君亦適人稍晚，雖同淪落，幸得遇合，悲喜之懷，可於十四字中窺見矣。第貳聯「試粧破曉縈香粉，恨别先春罩緑波。」上句用玉谿生「對雪」七律二首之二「忍寒應欲試梅妝」，（見李義山詩集上。）「忍寒」頗合河東君性格。又義山此首結語云：「關河凍合東西路，腸斷斑騅送陸郎。」尤與錢柳當日情事相合。此聯上句又用秦仲明詩「惹砌任他香粉妒，縈叢自學小梅嬌。」（見全唐詩第拾函秦韜玉「春雪」七律。）「縈」字復出謝氏「雪賦」，且秦氏之題爲「春雪」，亦頗適當。又「香」字或與惠香有關。下句用文選壹陸江文通「别賦」：「春草碧色，春水渌波。送君南浦，傷如之何。」「先春」者，牧齋於崇禎十四年歲暮别河東君於蘇州，而十五年立春又在正月初五日也。（見鄭氏近世中西史日表。）第柒第捌兩句「一曲幽蘭正相儷，薰罏明燭奈君何」用謝氏「雪賦」，「楚謡以幽蘭儷曲」及「燎薰鑪兮炳明燭」。「奈君何」者，離别相思之意。「君」則「河東君」之「君」，非第二人稱之泛指也。</p>

  <p class="bodytext">關於「獻歲書懷」一題，其爲河東君而作，亦不待言。第壹首除第陸句「囑累花幡護小紅」，用杜少陵「秋野」五首之三「稀疎小紅翠，駐屐近微香」之「香」字，（見杜工部集壹肆。）或指惠香。其餘皆不難解，無煩釋證也。第貳首第叁句「四壁圖書誰料理」，自是非牧齋藏書之富，而河東君又爲能讀其藏書之人，不足以當此語。前引顧云美「河東君傳」略云：</p>

  <p class="bodytext-fs-only-np">爲築絳雲樓于半野堂之後，房櫳窈窕，綺疏青瑣，旁龕古金石文字，宋刻書數萬卷。君於是乎儉梳靚妝，湘簾棐几，煮沈水，鬥旗槍，寫青山，臨墨妙，考異訂譌，間以調謔，略如李易安在趙德甫家故事。</p>

  <p class="bodytext">及蕭伯玉「讀牧翁集」七則之五，可以證知也。第柒捌兩句「傳語雕籠好鸚鵡，莫隨啁哳羨羣飛」，則爲紀當日之事實。兹略考論之於下。</p>

  <p class="bodytext">冒辟疆影梅菴憶語壹云：</p>

  <p class="bodytext-fs-only-np">辛巳早春，余省覲去衡嶽，由浙路往，過半塘訊姬，（寅恪案，「姬」指董小宛。）則仍滯黄山。許忠節公赴粤任，（寅恪案，「許忠節公」指如臯許直字若魯，明南都謚忠節者，事蹟見明史貳陸陸及查繼佐國壽録壹本傳并明詩綜柒貳小傳等。「赴粤任」者，蓋指其赴廣東惠來縣知縣任也。）與余聯舟行。偶一日赴飲歸，謂余曰，此中有陳姬某，（寅恪案，「陳姬某」指陳圓圓。）擅梨園之勝，不可不見。余佐忠節治舟，數往返始得之。其人淡而韻，盈盈冉冉，衣椒繭時背，顧湘裙，真如孤鸞之在烟霧。是日燕，弋腔紅梅以燕俗之劇，吚呀啁哳之調，乃出之陳姬身口，如雲出岫，如珠在盤，令人欲仙欲死。漏下四鼓，風雨忽作，必欲駕小舟去。余牽衣訂再晤。答云，光福梅花如冷雲萬頃。子能越旦偕我游否？則有半月淹也。余迫省覲，告以不敢遲留。故復云，南嶽歸棹，當遲子于虎疁叢桂間，蓋計其期八月返也。余别去，恰以觀濤日奉母回。至西湖，因家君調已破之襄陽，心緒如焚。便訊陳姬，則已爲竇霍豪家掠去。聞之慘然。及抵閶門，水澁舟膠，去滸關十五里，皆充斥不可行。偶晤一友，語次有佳人難再得之歎。友云，子誤矣。前以勢劫去者，贋某也。某之匿處，去此甚邇，與子偕往。至果得見，又如芳蘭之在幽閣也。相視而笑曰，子至矣，子非雨夜舟中訂芳約者耶？曩感子殷勤，以淩遽不獲訂再晤。今幾入虎口得脱，重晤子，真天幸也。我居甚僻，復長齋，茗椀爐香，留子傾倒于明月桂影之下，且有所商。余以老母在舟，緣江楚多梗，率健兒百餘護行，皆住河干，瞿瞿欲返。甫黄昏而炮械震耳，擊砲聲如在余舟旁。亟星馳回，則中貴争持河道，與我兵鬥，解之始去。自此余不復登岸。越旦，則姬淡粧至，求謁吾母太恭人。見後，仍堅訂過其家。乃是晚舟仍中梗，乘月一往相見。卒然曰，余此身脱樊籠，欲擇人事之。終身可托者，無出君右，適見太恭人，如覆春雲，如飲甘露，真得所天。子毋辭。余笑曰，天下無此易易事。且嚴親在兵火，我歸，當棄妻子以殉。兩過子，皆路梗中無聊閒步耳。子言突至，余甚訝。即果爾，亦塞耳堅謝，無徒悮子。復宛轉云，君倘不終棄，誓待君堂上晝錦旋。余笑云，若爾，當與子約。驚喜申囑，語絮絮不悉記。即席作八絶句付之。歸歷秋冬，犇馳萬狀。至壬午仲春，都門政府，言路諸公，恤勞人之勞，憐獨子之苦，馳量移之耗，先報。余時正在毘陵，聞音如石去心，因便過吴門慰陳姬。蓋殘冬屢趣余，皆未及答。至則十日前復爲竇霍門下客以勢逼去。先吴門有嫟之者，集千人譁劫之。勢家復爲大言挾詐，又不惜數千金爲賄。地方恐貽伊戚，劫出復納入。余至，悵惘無極！然以急嚴親患難，負一女子無憾也。</p>

  <p class="bodytext">陳維崧婦人集云：</p>

  <p class="bodytext-fs-only-np">姑蘇女子圓圓（冒褒注：「字畹芬。」）戾家女子也。色藝擅一時。如臯冒先生常言婦人以姿致爲主，色次之。碌碌雙鬟，難其選也。蕙心紈質，澹秀天然，生平所覯，則獨有圓圓耳。崇禎末年戚畹武安侯劫置别室中，侯武人也，圓圓若有不自得者。（寅恪案，「武安侯」指田弘遇。蓋漢武帝舅田蚡封武安侯。見史記壹佰柒，漢書伍貳田蚡傳。此借用古典也。）</p>

  <p class="bodytext">張潮虞初新志壹壹陸次雲「圓圓傳」云：</p>

  <p class="bodytext-fs-only-np">圓圓陳姓，玉峰歌妓也。聲甲天下之聲，色甲天下之色。崇禎癸未歲，總兵吴三桂慕其名，齎千金往聘之，已先爲田畹所得，時圓圓以不得事吴怏怏也。而吴更甚。田畹者，懷宗妃之父也。年耄矣。圓圓度流水高山之曲以歌，畹每擊節，不知其悼知音之希也。</p>

  <p class="bodytext">鈕琇觚賸燕觚「圓圓傳」云：</p>

  <p class="bodytext-fs-only-np">明崇禎末，流氛日熾，秦豫之間關城失守，燕都震動，而大江以南，阻於天塹，民物晏如，方極聲色之娱，吴門尤甚。有名妓陳圓圓者，容辭閑雅，額秀頤豐，有林下風致。年十八，隸籍梨園。每一登場，花明雪豔，獨出冠時，觀者魂斷。維時田妃擅寵，兩宫不協，烽火羽書，相望於道。宸居爲之憔悴。外戚周嘉定伯［奎］以營葬歸蘇，（參明史叁佰周奎傳。）將求色藝兼絶之女，由母后進之，以紓宵旰憂，且分西宫之寵。（寅恪案，「西宫」指田妃。）因出重貲購圓圓，載之以北，納於椒庭。一日侍后側，上見之，問所從來。后對左右供御，鮮同里順意者。兹女吴人，且嫻崑伎，令侍櫛盥耳。上制於田妃，復念國事，不甚顧。遂命遣還。故圓圓仍入周邸。</p>

  <p class="bodytext">吴詩集覽柒上「圓圓曲」後附馬孝升之言曰：</p>

  <p class="bodytext-fs-only-np">嘉定伯已將圓圓進。未及召見，旋因出永巷宫人，貴妃遂竄名籍中，出付妃父田弘遇家，而吴［三桂］于田席上見之也。</p>

  <p class="bodytext">寅恪案，冒襄於崇禎十五年壬午二月在常州得其父起宗量移之耗，始赴蘇州，慰答陳圓圓。及抵吴門，則圓圓已於十日前爲外戚門下客以勢逼去。又辟疆於前一年，即崇禎十四年辛巳八月十五日在杭州得聞外戚豪家掠去贋鼎之陳圓圓。此兩點甚可注意，蓋取牧齋「獻歲書懷」二首之二，第柒捌兩句「傳語雕籠好鸚鵡，莫隨啁哳羨羣飛」。及初學集貳拾上東山詩集叁列於「催粧詞」四首後，「燕譽堂秋夕」七律前之「田國戚奉詔進香岱嶽。渡南海，謁普陀。還朝，索詩爲贈」一首，參合時日地域人事三者考之，始知其間實有未發之覆也。牧齋贈田弘遇詩云：</p>

  <p class="bodytext-fs-only-np">戚臣銜命報禖祥。玉節金函出尚方。天子竹宫親望拜，貴妃椒室自焚香。鯨波偃作慈雲色，蝗氣銷爲瑞日光。岱嶽山呼那得竝，海潮音裏祝吾皇。</p>

  <p class="bodytext">國榷玖捌云：</p>

  <p class="bodytext-fs-only-np">壬午崇禎十五年七月己巳朔癸未皇貴妃田氏薨，輟朝三日。（寅恪案，癸未爲十五日，但王譽昌崇禎宫詞「粉瘦朱愁臥綺櫳」一首吴理注云：「七月十六日妃囑託外家兄弟，而殁。」差誤一日，恐因吴理依據妃薨後，次日發表之文告所致耶？）妃父田弘遇，嘗任千總，妻吴氏，倡也。養妃爲女，能書，最機警。居承乾宫。丁丑旱，上齋宿武英殿半月，俄欲還宫，妃遣人辭曰，政妾誕日，不宜還也。（參崇禎宫詞下「桑林終日望雲霓」一首注。）庚辰辛巳間，太監曹化淳買江南歌姬數人，甚得嬖，累月不見妃。妃疏諫，上曰，數月不見卿，學問大進。歌舞一事，祖宗朝皆有之，非自朕始也。（寅恪案，孺木此節所記，可參影梅庵憶語中所述崇禎十四年中秋在杭州得聞假陳圓圓被劫北行事及觚賸「圓圓傳」載周后對崇禎帝之謂圓圓吴人，且嫻昆伎節。并崇禎宫詞「宵旰殷憂且暫開」一首注等。）及薨，上悼恤有加。</p>

  <p class="bodytext">牧齋贈田弘遇詩，乃敷衍詶應之作，在初學集中，實居下品，可不録存。但吾人今日轉藉此詩，得以判決當時一重公案，亦殊不惡。依「禖祥」及「貴妃」之語，知弘遇此行雖稱進香岱嶽，然實兼爲其女田貴妃往普陀禮拜觀音，祈求子息繁衍，并禱疾病痊愈。世傳普陀爲觀音居處，由來已久，兹不必深考。檢圖書集成曆象彙編歲功典伍肆夏季部彙考江南志「吴縣」條：「六月十九日爲觀音成道，進香支硎。」故弘遇於崇禎十四年六月十九日進香完畢後，由普陀還京復命。其向牧齋索詩之時，當在七月間，因此詩列於六月七日，即錢柳茸城結褵詩之後，已過七夕不久所賦之「燕譽堂秋夕詩」之前故也。今此可笑可厭之詩，其作成時間，既可約略推定，則發生一疑問，即牧齋是時熱中進取，交結戚畹，似無足怪。但弘遇爲武人，應不解牧齋文章之佳妙，何以忽向之求詩，殆藉此風雅之舉，因便與牧齋有所商詢。</p>

  <p class="bodytext">列朝詩集閏肆楊宛小傳云：</p>

  <p class="bodytext-fs-only-np">楊宛字宛叔，金陵名妓也。能詩有麗句，善草書。歸苕上茅止生。止生重其才，以殊禮遇之。宛多外遇，心叛止生。止生以豪傑自命，知之而弗禁也。（寅恪案，此點與牧齋之待河東君者相同。豈牧齋亦自命爲豪傑耶？一笑！又止生之目宛叔爲「内子」，與牧齋亦相同。見下引朱竹垞所記。）止生殁，國戚田弘遇奉詔進香普陀，還京，道白門，謀取宛而纂其貲。宛欲背茅氏他適，以爲國戚可假道也。盡槖裝奔焉。戚以老婢子畜之，俾教其幼女。戚死，復謀奔劉東平。（寅恪案，「劉東平」指劉澤清。）將行，而城陷。乃爲丐婦裝，間行還金陵，盜殺之於野。宛與草衣道人爲女兄弟，道人屢規切之，宛不能從。道人皎潔如青蓮花，亭亭出塵，而宛叔終墮落淤泥，爲人所姗笑，不亦傷乎？（寅恪案，此條下所選宛叔詩有「即事二首寄修微」一題。同書同卷所選草衣道人王微詩有「近秋懷宛叔」，「冬夜懷宛叔」，「懷宛叔」，「過宛叔夢閣」，「夢宛叔」等題，可證牧齋「宛與道人爲女兄弟，道人屢規切之。」之語爲不虚矣。）</p>

  <p class="bodytext">明詩綜玖捌楊宛小傳下附［静志居］詩話略云：</p>

  <p class="bodytext-fs-only-np">［茅］止生得宛叔，深賞其詩，序必稱内子。既以譴荷戈，則自詡有詩人以爲戍婦。兼有句云，家傳傲骨爲迂叟，帝賚詞人作細君。可云愛惜之至。其行楷特工，能於瘦硬中逞姿媚，洵逸品也。</p>

  <p class="bodytext">列朝詩集閏肆「草衣道人王微」小傳略云：</p>

  <p class="bodytext-fs-only-np">微字修微，廣陵人。七歲失父，流落北里。長而才情殊衆，扁舟載書往來吴會間。所與游，皆勝流名士。已而忽有警悟，皈心禪悦。布袍竹杖，游歷江楚。歸而造生壙於武林，自號草衣道人，有終焉之志。偶過吴門爲俗子所嬲，乃歸於華亭潁川君。（寅恪案，「潁川君」指許譽卿。）潁川在諫垣，當政亂國危之日，多所建白，抗節罷免，修微有助焉。亂後，相依兵刃間，間關播遷，誓死相殉。居三載而卒。潁川君哭之慟。君子曰，修微青蓮亭亭，自拔淤泥，崐岡白璧，不罹劫火，斯可謂全歸，幸也。修微樾館詩數卷，自爲敍曰，生非丈夫，不能掃除天下，猶事一室，參誦之餘，一言一詠，或散懷花雨，或箋志山水，喟然而興，寄意而止，妄謂世間春之在草，秋之在葉，點綴生成，無非詩也。詩如是可言乎？不可言乎？</p>

  <p class="bodytext">明詩綜玖捌王微小傳云：</p>

  <p class="bodytext-fs-only-np">微字修微，揚州妓。皈心禪悦，自號草衣道人。初歸歸安茅元儀，晚歸華亭許譽卿，皆不終。</p>

  <p class="bodytext">張岱石匱書後集戚畹世家門「田弘遇」條云：</p>

  <p class="bodytext-fs-only-np">田弘遇廣陵人，毅宗田貴妃兄也。（寅恪案，張氏作「兄」而不作「父」，恐是傳聞之誤。）封都督。妃有寵，弘遇竊弄威權，京城側目。南海進香，攜帶千人，東南騷動。聞有殊色，不論娼妓，必百計致之。遣禮下聘，必以蠎玉珠冠，餤以姬侍。入門三四日，即貶入媵婢，鞭笞交下。進香復命，歌兒舞女數百人禮幣方物載滿數百餘艘。路中凡遇貨船客載，鹵掠一空。地方有司不敢詰問。崇禎十五年田妃死，寵遇稍衰。又以弱妹送入宫闈，以備行幸。甲申國變，不知所終。</p>

  <p class="bodytext">棗林雜俎和集叢贅「田弘遇」條云：</p>

  <p class="bodytext-fs-only-np">弘遇挾勢黷横，朝貴造請，權出嘉定周氏上。辛巳來江南，過金陵，收子女珍異亡算。故太學吴興茅元儀妾楊宛，本吴娼也。善琴書。弘遇至茅氏，求出見，即脅以歸。壬午道臨清，幾陷敵，潛免。八月貴妃薨，稍斂戢。明年奏進其少女，年十四，有殊色。從楊宛學琴，曲不再授。先帝納之，數日不朝。</p>

  <p class="bodytext">王士禎池北偶談壹壹「張文峙」條（參金匱山房本有學集叁貳「明士張君文峙墓誌銘」。）云：</p>

  <p class="bodytext-fs-only-np">張可仕字文寺，更字文峙，字紫淀。楚人，家金陵。能詩，與歸安茅元儀善。茅死，有姬楊宛，以才色稱。戚畹田弘遇欲得之，以千金壽文寺，求喻意。文寺絶弗與通。</p>

  <p class="bodytext">據此田弘遇實於崇禎十四年辛巳秋間，由普陀進香復命過南京時，取楊宛叔以歸。弘遇之待宛叔，可與張陶菴所記相印證也。揆以錢茅交誼之篤摯，牧齋必不至如酈况之賣交，而爲張紫淀之所不爲者。但受之當時號稱風流教主，尤在與河東君發生關係之後，韻事佳話，流傳遠近，弘遇固非文士，若無專家顧問，則無以品題才藝之名姝。牧齋之被田弘遇訪問，或即在此際。蓋此際宫中周后袁妃皆與田妃競寵。田以解音樂，工書畫，容色之外，加以藝能，非周袁所可及。此點姑不廣引，即觀吴駿公永和宫詞（見梅村家藏藳叁。）云：</p>

  <p class="bodytext-fs-only-np">雅步纖腰初召入。鈿合金釵定情日。豐容盛鬋固無雙，蹴踘彈碁復第一。上林花鳥寫生綃。禁本鍾王點素毫。楊柳風微春試馬，梧桐露冷暮吹簫。</p>

  <p class="bodytext">及王譽昌著吴理注崇禎宫詞有關田妃諸條，可以證知。惟是時田妃已久病，其父自應求一色藝兼備之替人，以永久維持其家族之恩寵。弘遇當時或者詢求牧齋以江左名姝中孰爲最合條件者。恐田先舉宛叔詢錢，非由牧齋之推薦也。</p>

  <p class="bodytext">又據冒辟疆於崇禎十四年中秋日在杭州得聞假陳圓圓被劫一事言之，則田弘遇此次名爲往南海普陀進香，實則在江南採進佳麗，亦可稱天寶中之花鳥使。更由是推論，田弘遇本人於崇禎十四年自身在江南訪求佳麗外，次年亦可遣其門客代任此事。田弘遇既有此種舉動，周后之父周奎，亦應有類似行爲。鈕玉樵所記謂崇禎十五年春陳畹芬之被劫，出於周奎，與陳其年陸次雲所言田弘遇十五年春使人奪取圓圓北行者，有所不同。馬孝升作調停之説，謂周氏先奪畹芬，後又歸田氏，月所實於田邸遇見畹芬也。（寅恪昔年嘗見三桂叛清時招誘湖南清將手札，署名下鈐一章，其文爲「月所」二字。初視之，頗不能解，後始悟「所」字本義爲「伐木聲」。見説文解字斤部。舊説謂月中斫桂者爲吴剛。見酉陽雜俎天咫類。故三桂之稱「月所」與其姓名相關應。吴氏之以「月所」爲稱，不知始於何時。若早有之，則可謂後來殺明永曆帝即桂王之預兆。若桂王被害以後，更用此章，是以「斫桂」自許，狠毒無恥，莫以復加，當亦洪亨九之所不爲者也。清史稿肆捌拾吴三桂傳云：「字長伯。」「月所」之稱，世所罕知，因附記於此，以供參考。）其説自亦可通。鄙意此重公案，個性之真實，即崇禎十五年春在蘇州劫陳圓圓者，爲周奎抑或田弘遇之門客，雖難考定。然通性之真實，即當日外戚於崇禎十四五年間，俱在江南訪求佳麗，强奪豪取，而吴會之名姝罹此浩劫者，應不止宛叔畹芬一二人而已。然則牧齋「傳語雕籠好鸚鵡，莫隨啁哳羨羣飛」之語，蓋有不勝感幸之意存於其間。今日讀此詩之人，能通解其旨者，恐不多矣。</p>

  <p class="bodytext">復檢龔鼎孶定山堂詩集叁「金閶行爲辟疆賦」云：</p>

  <p class="bodytext-fs-only-np">共請故人陳夙昔。十年前作金閶客。朱顔錦瑟正當樓，妙舞清歌恒接席。是時江左猶清平。吴趨美人争知名。珊瑚爲鞭紫騮馬，嫣然一笑逢傾城。虎邱明月鴛鴦槳。經歲烟波獨來往。茶香深夕玉纖纖，隋珠已入秦簫掌。竇霍驕奢勢絶倫。雕籠翡翠可憐身。至今響屧廊前水，猶怨苧蘿溪上春。</p>

  <p class="bodytext">芝麓之詩又有「憶君四十是明朝」句，是此篇乃順治七年庚寅所作。（參影梅庵憶語「客春三月欲長去鹽官」條所述。「客春三月」指順治七年三月也。）上溯十年之前，即崇禎十四年辛巳，正是楊宛叔及假陳畹芬爲外戚豪家劫載北行之歲。次年春真陳沅又被戚畹門客掠奪赴京。故龔芝麓及張陶菴所述崇禎十四五年間外戚侯家在江左訪取佳麗事，可與牧齋「獻歲書懷」詩相證，而龔詩「竇霍驕奢勢絶倫，雕籠翡翠可憐身」乃錢詩「傳語雕籠好鸚鵡，莫隨啁哳羨羣飛」之注脚也。</p>

  <p class="bodytext">寅恪偶發見關於楊宛叔最有趣之資料，即楊龍友文驄洵美堂詩集肆「楊宛叔四十壽」七律一首。兹參合其他材料略論之，以備一重公案。其詩云：</p>

  <p class="bodytext-fs-only-np">瑶島神仙謫碧空。奇才屈作女英雄。文成五采争媧石，筆擅千秋奪衛風。曾把兵符生敵愾，嘗持桴鼓佐軍戎。蛾眉劍俠非閒氣，閒氣生成付令公。</p>

  <p class="bodytext">寅恪案，此詩列於「壽眉公老師八十初度」七律前第肆題。據前引眉公子夢蓮所撰其父年譜，眉公八十爲崇禎十年丁丑。是宛叔在眉公八十生日以前，其年約爲四十。</p>

  <p class="bodytext">列朝詩集丁壹叁下「茅待詔元儀」小傳云：</p>

  <p class="bodytext-fs-only-np">止生好譚兵，通知古今用兵方略及九邊阨塞要害。口陳手畫，歷歷如指掌。東事急，慕古人毁家紓難，慨然欲以有爲。高陽公督師，以書生辟幕僚，與策兵事，皆得要領。嘗出塞相視紅螺山，七日不火食，從者皆無人色，止生自如也。高陽謝事，止生亦罷歸。先帝即位，經進武備志，且上言東西夷情，閩粤疆事及兵食富强大計。先帝命待詔翰林。尋又以人言罷。己巳之役，高陽再出視師，半夜一紙催出東便門，僅隨二十四騎，止生腰刀匹馬以從。四城既復，牒授副總兵，治舟師，略東江。旋以兵譁下獄，戍漳浦。東事益急，再請募死士勤王，權臣惡之，勒還不許。蚤夜呼憤，縱酒而卒。</p>

  <p class="bodytext">夫宛叔之奔田國戚，在崇禎十四年辛巳，據龍友「壽宛叔四十」詩題，可知是時年過四十，宜乎田氏「以老婢子畜之」。孫承宗以大學士資格出鎮山海，經略薊遼，第壹次在天啓二年壬戌至五年乙丑。第貳次在崇禎二年己巳至四年辛未。（見明史貳伍拾孫承宗傳，列朝詩集丁壹壹「少師孫文正公承宗」小傳及初學集肆柒上下兩卷「孫公行狀」。）止生之得罪遣戍漳浦，在孫氏第貳次經略薊遼之後，眉公八十生日之前。斯時間之約略可以推定者。龍友詩末二句，蓋以宛叔比紅拂，李靖比止生。或更疑以孫高陽比楊素，然宛叔非出自孫家，比儗不倫，或説未諦也。（見太平廣記壹玖叁虬髯客傳。又可參新唐書宰相表上貞觀二年戊子欄所載：「庚午刑部尚書李靖檢校中書令。」及同書陸柒李靖傳并隋書壹捌楊素傳。）</p>

  <p class="bodytext">又初學集壹柒「茅止生挽詞」七絶十首。其四云：</p>

  <p class="bodytext-fs-only-np">千貔貅擁一書生。小袖雲藍結隊行。鞍馬少休歌舞歇，西玄青鳥恰相迎。（自注：「君有西玄青鳥記，記其妾陶楚生登真降乩之事。」）</p>

  <p class="bodytext">其八云：</p>

  <p class="bodytext-fs-only-np">明月西園客散時。錢刀意氣總堪悲。白頭寂寞文君在，淚濕芙蓉製誄詞。（自注：「鍾山楊宛叔製石民誄詞，甚工。」）</p>

  <p class="bodytext">寅恪案，前一首「雲藍」二字，遵王無釋。檢薩天錫都剌雁門集壹「洞房曲」云：</p>

  <p class="bodytext-fs-only-np">峭寒暗襲雲藍綺。鮫帳愔愔夜如水。</p>

  <p class="bodytext">牧齋殆用此典。「西玄」之本事見遵王注，兹不備引。牧齋此詩可證止生崇禎二年出塞時，宛叔實曾隨從也。後一首第貳句遵王無釋。實出樂府詩集肆壹「白頭吟本辭」：「男兒重意氣，何用錢刀爲」之語。第叁句據西京雜記叁所云：</p>

  <p class="bodytext-fs-only-np">相如將聘茂陵人女爲妾，卓文君作白頭吟以自絶，相如乃止。</p>

  <p class="bodytext">牧齋詩「白頭」二字，自是指「白頭吟」而言。蓋止生卒於崇禎十三年庚辰，宛叔是時雖爲年過四十之半老徐娘，但其髮當尚未蒼白。恐後人誤會牧齋詩旨，故特辨之。又有學集柒高會堂詩集「茸城惜别兼與霞老訂看梅之約」詩「許掾來何暮，徐孃髮未宣。」一聯，遵王注云：</p>

  <p class="bodytext-fs-only-np">陸德明易説卦釋文，寡髮如字，本又作宣，黑白雜爲宣髮。</p>

  <p class="bodytext">考此詩作於順治十三年丙申。（見高會堂詩集牧齋自序。）是歲河東君年三十九，與宛叔製石民誄詞時，年歲約略相當，河東君髮既未宣，則宛叔之髮亦應如是，且古今明姝無不善於修飾，即使宣髮，亦可染刷。此乃牧齋挽止生詩「白頭文君」句，實指「白頭吟」言之旁證也。第肆句遵王注雖已引西京雜記，但只釋「誄詞」，而不及「芙蓉」。檢西京雜記貳，此條復有「［文君］臉際常若芙蓉」之語，故牧齋詩「淚濕芙蓉」一辭，巧妙工切，遵王似未能知也。又顧云美「河東君傳」云：</p>

  <p class="bodytext-fs-only-np">崇禎庚辰冬扁舟訪宗伯，幅巾弓鞋，著男子服，口便給，神情瀟洒，有林下風。宗伯大喜，謂天下風流佳麗，獨王修微楊宛叔與君鼎足而三，何可使許霞城茅止生專國士名姝之目。</p>

  <p class="bodytext">寅恪案，世説新語品藻類云：</p>

  <p class="bodytext-fs-only-np">諸葛瑾弟亮及從弟誕，並有盛名，各在一國。于時以爲蜀得其龍，吴得其虎，魏得其狗。</p>

  <p class="bodytext">然則當明之季年，江左風流佳麗，柳如是王修微楊宛叔三人，錢受之得其龍，許霞城得其虎，茅止生得其狗。王楊終離去許茅，而柳卒隨錢以死。牧齋於此，殊足自豪，亦可使當日及後世爲河東君作傳者，不必如列朝詩集之曲筆爲王楊諱也。</p>

  <p class="bodytext">抑更有可附論者，有學集壹叁東澗詩集下「病榻消寒雜詠」四十六首之三十七及三十八云：</p>

  <p class="bodytext-fs-first-np">夜静鐘殘换夕灰。冬缸秋帳替君哀。漢宫玉釜香猶在，吴殿金釵葬幾迴。舊曲風淒邀笛步，新愁月冷拂雲堆。夢魂約略歸巫峽，不奈琵琶馬上催。（自注：「和老杜生長明妃一首。」）</p>

  <p class="bodytext-fs-last-np">秦淮池館御溝通。長養妖嬈香界中。十指琴心傳漏月，千行珮響從翔風。柳矜青眼舒隋苑，桃惜紅顔墜漢宫。垂老師師度湘水，縷衣檀板未爲窮。（自注：「和劉平山師師垂老絶句。」）</p>

  <p class="bodytext">寅恪案，此兩首列於「追憶庚辰冬半野堂文讌舊事」及「爲河東君入道而作」諸詩後。和杜一首爲董白作，和劉一首爲陳沅作。牧齋所以如此排列者，不獨因小宛畹芬與河東君同爲一時名姝，物以類聚，既賦有關河東君三詩之後，遂聯想并及董陳，亦由己身能如盧家之終始保有莫愁，老病垂死之時，聊藉此自慰，且以河東君得免崐岡劫火爲深幸也。至畹芬本末，梅村之圓圓曲實已詳備。其他吴詩所未言及之事，如小説月報第陸卷第壹壹號况夔笙周頤「陳圓圓事蹟」所載等，恐多出世人傅會，不必悉爲實録也。小宛之非董鄂妃，自不待言。（詳見小説月報第陸卷第玖號及第拾號孟心史森「董小宛考」及明元清系通紀清初三大疑案「世祖出家事考實」。）當時所以有此傳説者，恐因「順治十七年八月壬寅（十九日）皇貴妃董鄂氏薨，輟朝五日。甲辰（廿一日）追封董鄂妃爲皇后。」及「是歲停秋讞，從后志也」等事，（見清史稿伍世祖紀及同書貳貳拾后妃傳孝獻皇后棟鄂氏傳等。）舉國震驚，遂以譌傳譌所致也。至董鄂妃之問題，亦明末清初遼東漢族滿化史中一重公案，兹限於本文範圍，故不具論。又梅村家藏稿貳拾詩後集「題冒辟疆名姬董白小像」八首之八云：</p>

  <p class="bodytext-fs-only-np">江城細雨碧桃邨。寒食東風杜宇魂。欲弔薛濤憐夢斷，墓門深更阻侯門。</p>

  <p class="bodytext">此絶後半十四字，深可玩味。蓋「侯門」一辭，出雲溪友議上「襄陽傑」條，崔郊詩「侯門一入深如海，從此蕭郎是路人」。然則小宛雖非董鄂妃，但亦是被北兵劫去。冒氏之稱其病死，乃諱飾之言歟？此事數十年來考辨紛紜，於此不必多論，但就影梅庵憶語略云：</p>

  <p class="bodytext-fs-only-np">［順治七年］三月之杪，久客臥雨，懷家正劇，晚霽龔［孝升］奉常，［杜］于皇，［吴］園次過慰，留飲。因限韻各作詩四首，不知何故，詩中咸有商音。三鼓别去，余甫着枕，便夢還家，舉室皆見，獨不見姬。急詢荆人，不答。復徧覓之，但見荆人背余下淚。余夢中大呼曰，豈死耶？一慟而醒。姬每春必抱病，余深疑慮。旋歸，則姬固無恙。因閒述此相告，姬曰，甚異，前于是夜夢數人强余去，匿之幸脱。其人狺狺不休也。詎知夢真而詩籤咸來相告哉！</p>

  <p class="bodytext">可知辟疆亦暗示小宛非真死，實被劫去也。觀牧齋「吴殿金釵葬幾迴」之語，其意亦謂冒氏所記述順治八年正月初二日小宛之死，（見影梅菴憶語及文藝月刊第陸卷第壹期聖旦編董小宛繫年要録等。）乃其假死。清廷所發表順治十七年八月十九日董鄂妃之死，即小宛之死。故云「葬幾迴」。否則錢詩辭旨不可通矣。</p>

  <p class="bodytext">又辟疆影梅庵之名，不識始於何時？其命名之由，亦不易知。（拜鴛樓本影梅庵憶語略云：「余家及園亭，凡有隙地皆植梅。春來蚤夜出入，皆爛漫香雪中。姬于含蕊時，先相枝之横斜，與几上軍持相受。或隔歲便芟翦得宜，至花放，恰採入供。使冷韻幽香恒霏微于曲房斗室。」又云：「姬最愛月，每以身隨升沈爲去住。」同書附録葉南雪衍蘭「董君小傳」云：「性愛梅月，妝閣徧植寒香，月夜憑欄，恒至曉不寐。」等條，可供參考。）惟姜白石疎影詞云：</p>

  <p class="bodytext-fs-only-np">昭君不慣胡沙遠，但暗憶江南江北。想佩環月下歸來，化作此花幽獨。</p>

  <p class="bodytext">適與牧齋「和杜老生長明妃」一首不期冥會，亦奇矣哉！</p>

  <p class="bodytext">復次，前第叁章論河東君與宋轅文之關係節，引錢肇鼇質直談耳述河東君爲松江知府所驅，請轅文商決一事。其文云：</p>

  <p class="bodytext-fs-only-np">案置古琴一張，倭刀一口，問轅文曰，爲今之計，奈何？轅文徐應之曰，姑避其鋒。如是大怒曰，他人爲此言，無足怪。君不應爾。我與君自此絶矣。持刀斫琴，七絃俱斷。轅文駭愕出。</p>

  <p class="bodytext">據鈍夫所記及辟疆自述，則畹芬小宛與辟疆之關係，亦同河東君之於轅文。轅文負河東君，辟疆復負陳董。轅文爲人自不足道，辟疆恐亦難逃畏首畏尾之誚。但陳董柳三人皆爲一時名姝，陳董被劫，柳則獨免。人事環境，前後固不相似，而河東君特具剛烈性格，大異當時遭際艱危之諸風塵弱質，如陳董者，實有以致之。吾人今日讀牧齋垂死時所賦關涉柳陳董之詩，并取冒錢宋對待愛情之態度以相比較，則此六人，其高下勇怯，可以瞭然矣。</p>

  <p class="bodytext">復次，痛史第貳拾種附録「紀錢牧齋遺事」云：</p>

  <p class="bodytext-fs-only-np">先年郡紳某黄門，嘗納其同年亡友妾。雖本校書，終傷友誼。紳稱清流，竟無議之者，亦士大夫之恥也。</p>

  <p class="bodytext">寅恪案，「某黄門」疑指許譽卿。「其同年亡友」疑指申紹芳。板橋雜記中云：</p>

  <p class="bodytext-fs-only-np">［卞］玉京有妹曰敏，頎而白如玉肪，風情綽約，人見之，如立水晶屏也。亦善畫蘭鼓琴，對客爲鼓一再行，即推琴斂手，面發頳。乞畫蘭，亦止寫篠竹枝蘭草二三朵，不似玉京之縱横枝葉，淋漓墨瀋也。然一以多見長，一以少爲貴，各極其妙，識者並珍之。攜來吴門，一時争豔，户外屨恒滿。乃心厭市囂，歸申進士維久。維久宰相孫，性豪舉，好賓客，詩文名海内，海内賢豪多與之遊。得敏，益自喜爲閨中良友。亡何，維久病且殁，家中替。後嫁一貴官潁川氏，三年病死。</p>

  <p class="bodytext">檢明史貳壹捌申時行傳末云：</p>

  <p class="bodytext-fs-only-np">孫紹芳，進士，户部左侍郎。</p>

  <p class="bodytext">同書貳伍捌許譽卿傳略云：</p>

  <p class="bodytext-fs-only-np">許譽卿字公實，華亭人。萬曆四十四年［丙辰］進士，授金華推官。天啓三年徵拜吏科給事中。趙南星高攀龍被逐，譽卿偕同列論救，遂鐫秩歸。莊烈帝即位，起兵科給事中。薛國觀訐譽卿及同官沈惟炳東林主盟，結黨亂政，譽卿上疏自白，即日引去。［崇禎］七年起故官，歷工科都給事中。譽卿以資深，當擢京卿，［謝］陞希［温］體仁意，出之南京。先是福建布政使申紹芳，欲得登萊巡撫，譽卿曾言之陞，陞遂疏攻譽卿，謂其營求北缺，不欲南遷，爲把持朝政地，并及囑紹芳事。體仁從中主之，譽卿遂削籍，紹芳逮問，遣戍。</p>

  <p class="bodytext">小腆紀傳伍陸申紹芳傳云：</p>

  <p class="bodytext-fs-only-np">申紹芳字維烈，長洲人。萬曆［四十四年］丙辰進士，由應天府教授陞部郎。出爲山東按察副使。累官户部右侍郎。弘光時，起原官。僧大悲之獄，詞連紹芳及錢謙益，二人疏辨，獲免。</p>

  <p class="bodytext">然則霞城與維烈同爲萬曆丙辰進士，公實歷任諸科給事中，號爲清流，且與紹芳交好。上引列朝詩集王微小傳中，牧齋目霞城爲「潁川君」，故綜合痛史板橋雜記列朝詩集小腆紀傳推之，痛史所指「某黄門」，殊有爲許譽卿之可能。因恐世人讀痛史者，以「某黄門」爲陳子龍，故辨之於此，以俟通人之教正。</p>

  <p class="bodytext">初學集貳拾上「留惠香」云：</p>

  <p class="bodytext-fs-only-np">舞衣歌扇且相隨。（餘句見前引。下三首類此。）</p>

  <p class="bodytext">「代惠香答」云：</p>

  <p class="bodytext-fs-only-np">桃花自趁東流水。（寅恪案，倪璠注庾子山集肆「詠畫屏風」二十四首之九「流水桃花色，春洲杜若香。」牧齋句出此。）</p>

  <p class="bodytext">「代惠香别」云：</p>

  <p class="bodytext-fs-only-np">春水桃花没定期。（寅恪案，倪注庾集伍「對酒歌」：「春水望桃花，春洲籍芳杜。」牧齋句出此。）</p>

  <p class="bodytext">「别惠香」云：</p>

  <p class="bodytext-fs-only-np">花信風來判去期。</p>

  <p class="bodytext">「仲春十日自和合歡詩四首」其一云：</p>

  <p class="bodytext-fs-only-np">緑波南浦事悠悠。天上人間盡斷愁。却扇風光生帳底，迴燈花月在床頭。平翻銀海填河漢，别築珠宫館女牛。試與鴟夷相比竝，五湖今日是歸舟。</p>

  <p class="bodytext">其二云：</p>

  <p class="bodytext-fs-only-np">綺窻春柳覆鴛鴦。萬線千絲總一香。應有光芒垂禁苑，定無攀折到垣牆。宫鶯啼處爲金屋，海燕棲來即玉堂。最是風流歌舞地，石城山色接吴昌。</p>

  <p class="bodytext">其三云：</p>

  <p class="bodytext-fs-only-np">數峯江上是郎家。翰苑蓬山路豈賒。立馬何人論共載，驂鸞有女喜同車。飯抄雲母層層雪，筆架珊瑚段段霞。宿世散花天女是，可知天又遣司花。</p>

  <p class="bodytext">其四云：</p>

  <p class="bodytext-fs-only-np">畫屏屈戍綺窻深。蘭氣茶香重幄陰。流水解翻筵上曲，遠山偏識賦家心。詩成刻燭論佳句，歌罷穿花度好音。休擲丹砂成狡獪，春宵容易比黄金。</p>

  <p class="bodytext">「春游二首」其一云：</p>

  <p class="bodytext-fs-only-np">踏青車馬過清明。薄靄新煙逗午晴。日射夭桃含色重，風和弱柳著衣輕。春禽欲傍釵頭語，芳草如當屐齒生。每向東山看障子，不知身在此中行。</p>

  <p class="bodytext">其二云：</p>

  <p class="bodytext-fs-only-np">韶光是處著芳叢。轣轆香車輾鏡中。拂水磵如圍繡帶，石城山作畫屏風。柳因鶯淺低迷緑，花爲春深歷亂紅。璧月半輪無那好，碧桃樹下小房櫳。</p>

  <p class="bodytext">寅恪案，以上六題共十首，其作成時間，當不盡依先後排列。鄙意「代惠香别」及「别惠香」兩題，實作於「春游二首」之後，因其與「留惠香」及「代惠香答」兩題，俱爲有關一人之詩，且同用一韻，以便利之故，遂併合四首爲一組耳。所以有此揣測者，據「别惠香」詩之「花信風來判去期」及「春游」二首之一之「踏青車馬過清明」等句，證以程大昌演繁露「花信風」條云：「三月花開時風名花信風。」及鄭氏近世中西史日表崇禎十五年清明爲三月六日。（鄭表或有差誤，但所差亦不過一二日也。）則知惠香之離常熟返蘇州，實在十五年三月初六日以後，而「代惠香别」及「别惠香」兩題，轉列於「仲春十日自和合歡詩」以前，其非盡依作成時間先後排列，可以無疑也。</p>

  <p class="bodytext">綜合言之，此六題十首之詩，乃述己身於崇禎十五年初親往蘇州迎接河東君同返常熟。惠香亦伴柳錢至牧齋家，淹留浹月後，始獨歸蘇州之一重公案也。</p>

  <p class="bodytext">關於惠香一組諸詩，前已有所論證，兹不須多述。但於此特可注意者，即「舞衣歌扇且相隨」之句，蓋指惠香此次隨伴河東君同來常熟也。</p>

  <p class="bodytext">關於「仲春十日自和合歡詩四首」作成之時間及地點，略有可言者，即前二首作於初發蘇州舟中，後二首成於抵常熟家内也。東山詶和集沈璧甫序云：「壬午元夕通訊虞山，詶和之詩已成集矣。」末署「崇禎十五年二月望日吴門寓叟沈璜璧甫謹序」。可證崇禎十五年正月十五日以前，牧齋尚在常熟。此年二月十日自和合歡詩第壹首末句有「五湖今日是歸舟」之語，則牧齋發蘇州在二月十日。若其至蘇迎河東君，在正月下半月者，是留滯吴門，未免過久。故假定牧齋往蘇親迎河東君還家，實在二月朔以後，初十日以前，雖不中，亦不遠矣。</p>

  <p class="bodytext">第壹首一二兩句：「緑波南浦事悠悠。天上人間盡斷愁。」用江文通「别賦」：「春草碧色，春水緑波，送君南浦，傷如之何。」意謂崇禎十四年冬間别河東君於蘇州，獨自返常熟，今則親至蘇迎之同歸，離而復合，其喜悦之情，可以想見也。第貳聯「平翻銀海填河漢，别築珠宫館女牛」，上句意謂今與河東君同返常熟，如天上阻隔牛女之河漢已填平，無復盈盈脈脈相望相思之苦矣。下句出處見劉本沛虞書所載「石城在縣北五里，闔廬所置美人離宫也」及「扈城在縣北五里，石城東。吴王遊樂石城，又建離宫以扈蹕，故名」。河東君固是「美人」，我聞室恐不足以當「離宫」，此所以更有絳雲樓之建築耶？第貳首一二兩句「綺窗春柳覆鴛鴦。萬線千絲總一香」，不甚易解。檢全唐詩第壹函太宗皇帝「詠桃」詩（原注：「一作董思恭詩。」）云：</p>

  <p class="bodytext-fs-only-np">禁苑春暉麗，花蹊綺樹妝。綴條深淺色，點露參差光。向日分千笑，迎風共一香。如何仙嶺側，獨秀隱遥芳。</p>

  <p class="bodytext">前論惠香名字中，當有一「桃」字，其籍貫恐是嘉興。若此兩點俱不誤，則牧齋此兩句乃兼指惠香而言歟？第壹聯：「應有光芒垂禁苑，定無攀折到垣牆。」上句出太平廣記壹玖捌「白居易」條引雲溪友議（參孟棨本事詩事感類「白尚書姬人樊素善歌，妓人小蠻善舞」條。）其文云：</p>

  <p class="bodytext-fs-only-np">唐白居易有妓樊素善歌，小蠻善舞。嘗爲詩曰，櫻桃樊素口，楊柳小蠻腰。年既高邁，而小蠻方豐豔，因爲楊柳詞以託意曰，一樹春風萬萬枝。嫩於金色軟於絲。永豐坊裏東南角，盡日無人屬阿誰。及宣宗朝，國樂唱是詞，上問誰詞？永豐在何處？左右具以對之，遂因東使命取永豐柳兩枝，植於禁中。白感上知其名，且好尚風雅，又爲詩一章。其末句云，定知此後天文裏，柳宿光中添兩星。</p>

  <p class="bodytext">前引史料知崇禎十三四五年間，内侍曹化淳，外戚田弘遇周奎等，皆有在江南訪求歌姬名伎之舉，河東君當時之聲譽，亦與陳董不殊。十四年冬至十五年春，養疴蘇州，外人寧有不聞之理。故其情勢，汲汲可危。牧齋「應有」及「禁苑」之辭，非虚言也。至關於范攄以樊素小蠻爲二人，非是。但於此不必考辨。所可笑者，當牧齋賦詩用此典時，其心意中豈以「柳宿光中」之兩星，一爲河東君，一爲惠香耶？下句意謂今已與河東君同返常熟家中，必無畹芬被劫之事。噫！牧齋此次至蘇迎河東君還家，得免於難。斯爲十年前河東君在松江時，所祈求於宋轅文而不可得之事。當崇禎十五年二月十日少伯五湖歸舟之際，河東君心中，宜有不勝其感念者矣。此詩七八兩句「最是風流歌舞地，石城山色接吴昌」，意謂迎河東君由蘇州至常熟也。牧齋用「石城」「吴昌」之典，以西施比河東君，不僅此詩，即如有美詩之「輸面一金錢」，「［癸未］元日雜題長句」八首之八「春日春人比若耶」及「禾髯遣餉醉李，戲作二絶句」之一「語兒亭畔芳菲種，西子曾將療捧心」等句，皆是例證。當時未發明攝影術，又無油畫之像，故今日不敢妄有所評泊，鄙意河東君雖有美人之號，其美之程度，恐尚不及顧横波，然在牧齋觀之，殆所謂「情人眼裏出西施」者耶？</p>

  <p class="bodytext">第叁首第壹句「數峯江上是郎家」用錢考功「省試湘靈鼓瑟」詩「曲終人不見，江上數峯青」之句。（見全唐詩第肆函錢起叁及雲谿友議中「賢君鑒」條。）牧齋喜用錢氏故實，以示數典不忘祖之意。此點河東君似亦習知，觀其依韻和牧齋「［庚寅］人日示内」二首之二，結語云「香燈繡閣春常好，不唱卿家緩緩吟」，可證也。（見有學集貳秋槐詩支集。）第貳句「翰苑蓬山路豈賒」辭涉誇大，然牧齋實足當之，故亦不必苛責。第柒第捌兩句「宿世散花天女是，可知天又遣司花。」意謂河東君本是「霑花丈室何曾染」之天女，（見前引牧齋答河東君訪半野堂初贈詩。）今則爲「皇鳥高飛與鳳期」，（見上引牧齋「代惠香答」詩。）管領羣芳之司花，如李易安在趙德甫家故事。而非後來作「當家老姥」之比。（見牧齋尺牘上「與王貽上」四通之一。）讀者幸勿誤會。由是推論，此詩之作成當在二月十二日，即花朝日，還家時也。</p>

  <p class="bodytext">第肆首第壹句「畫屏屈戍綺窻深」用梁簡文帝「織成屏風金屈戍」及玉谿生「鎖香金屈戍」。（見全梁詩壹梁簡文帝壹「烏棲曲」四首之四及李義山詩中「魏侯第東北樓堂郢叔言别，聊用書所見成篇。」）蓋與次句「茶香」之「香」有關，殆兼指惠香而言。第柒第捌兩句「休擲丹砂成狡獪，春宵容易比黄金」，用神仙傳麻姑過蔡經家故事。自是謂惠香，不可移指河東君。麻姑之過蔡經家，乃暫過，且由王方平之邀請。「春宵」「千金」之語，意在惠香。牧齋賦此詩時之心理頗可笑也。</p>

  <p class="bodytext">又關於麻姑之物語，亦略有可論者。太平廣記柒神仙柒引葛洪神仙傳王遠傳（參今本神仙傳貳王遠傳。）云：</p>

  <p class="bodytext-fs-only-np">麻姑欲見蔡經母及婦等，時經弟婦新産數日，姑見知之。曰，噫！且止勿前！即求少許米來。得米，擲之墮地，謂以米祛其穢也。視其米，皆成丹砂。遠笑曰，姑故年少也。吾老矣，不喜復作如此狡獪變化也。</p>

  <p class="bodytext">同書陸拾引神仙傳麻姑傳（參今本神仙傳柒麻姑傳。）云：</p>

  <p class="bodytext-fs-only-np">姑欲見蔡經母及婦姪，時弟婦新産數十日，麻姑望見乃知之。曰，噫！且止勿前。即求少許米，得米便撒之擲地。視其米，皆成真珠矣。方平笑曰，姑故年少，吾老矣，了不喜復作此狡獪變化也。</p>

  <p class="bodytext">夫擲米祛穢爲道家禁咒之術，至今猶有之。米墮地變真珠，以真珠形色相似之故。至於變丹砂，則形似而色不似。頗疑王遠傳之作成，實先於麻姑傳，麻姑傳乃後人所修正者。殊不知真珠在道家其作用遠不及丹砂。丹砂可變黄金，於道術之傳播關係甚大也。此點兹不必多論，唯錢詩所以用丹砂而不用真珠者，蓋因丹砂可鍊黄金，牧齋當時欲以東坡「春宵一刻值千金」之句，（見東坡續集貳「春夜」七絶。）挑逗惠香，故寧取王遠傳，而不用麻姑傳歟？儻此揣測不誤，則讀受老之詩，而得其真解者，復有幾人哉？關於「春游二首」之時間地點人事三者，頗有可論者。其時間據第壹首第壹句「踏青車馬過清明」及第貳首第柒句「璧月半輪無那好」之語。（鄭氏近世中西史日表崇禎十五年三月初六日清明。）則知牧齋此次春游當在三月初十日左右也。其地點據第貳首「拂水磵如圍繡帶，石城山作畫屏風」一聯，則所遊之處，必是牧齋之拂水山莊别墅。檢初學集壹貳崇禎十年丁丑在北京獄中所作「新阡八景詩」之「石城開幛」并「山莊八景」中之「春流觀瀑」「月堤烟柳」「酒樓花信」三題，（見初學集壹貳霖雨詩集。）頗可與「春游」二詩相證，故節録於下。</p>

  <p class="bodytext">「石城開幛」詩并序云：</p>

  <p class="bodytext-kt-first-np">沸水巖之西，厓石削成，雉堞樓櫓，形狀備具，所謂石城也。列屏列幛，尊嚴聳起，阡之主山也。故曰石城開嶂。</p>

  <p class="bodytext-fs-last-np">（詩略。）</p>

  <p class="bodytext">「春流觀瀑」詩并序云：</p>

  <p class="bodytext-kt-first-np">山泉縣流自三沓石下垂，奔注山莊，匯爲巨磵。今旋折爲阡之界水，遇風捍勒，逆激而上，則所謂拂水也。</p>

  <p class="bodytext-fs-last-np">（詩略。）</p>

  <p class="bodytext">「月堤煙柳」詩并序（此題詩并序前於論「有美詩」時已全引。兹以便於證釋，故重録之。）云：</p>

  <p class="bodytext-kt-first-np">墓之前有堤回抱，折如肉環，彎如弓月。士女絡繹嬉游，如燈枝之走馬。花柳蒙茸蔽虧，如張幃幕，人呼爲小蘇堤。</p>

  <p class="bodytext-fs-last-np">月堤人竝大堤游。墜粉飄香不斷頭。最是桃花能爛熳，可憐楊柳正風流。歌鶯隊隊勾何滿，舞鴈雙雙趁莫愁。簾閣瑣窗應倦倚，紅闌橋外月如鈎。</p>

  <p class="bodytext">「酒樓花信」詩并序云：</p>

  <p class="bodytext-kt-first-np">酒樓直山莊之東，平田逶迤，晴湖蕩漾，北牗直拂水巖，寸人豆馬，參錯山椒。紅粧翠袖，移動簾額。月堤酒樓，此吾山莊之勝，與衆共之者也。</p>

  <p class="bodytext-fs-last-np">花厭（入）高樓酒泛（上）巵。登樓共賦豔陽詩。人閒容易催花信，天上分明掛酒旗。中酒心情寒食候，看花伴侣好春時。穠桃正倚新楊柳，横笛朱欄莫放吹。</p>

  <p class="bodytext">寅恪案，「春游」第貳首「拂水磵如圍繡帶，石城山作畫屏風」，乃「石城開幛」及「春流觀瀑」二題之縮寫。亦牧齋自詡其山莊之奇景，傳播於親知者。無怪周玉繩既游覽此勝境，遂有「虞山正堪管領山林耳」之「題目」。（見初學集貳拾下「元日雜題長句」八首之六，詩及自注。）牧齋轉因此怨懟陽羨，可謂狐埋狐搰矣。「春游」第壹首「日射夭桃含色重，風和弱柳著衣輕」一聯，初視之，亦是春游應有景物之描寫。細思之，「桃」恐是指惠香，「柳」則指河東君。河東君雖在病中，然素有不畏寒之特性，此際清明已過，氣候轉暖，自可衣著輕薄也。前論「有美詩」，「畫奪丹青妙」句，引湯漱玉玉臺畫史，述河東君畫「月堤烟柳」事，謂牧齋此「月堤烟柳」詩「最是桃花能爛熳，可憐楊柳正風流」乃河東君來歸之預兆，並疑河東君愛此聯，因繪作圖。兹更引申推論之，即桃花楊柳一聯，復是此次惠香伴河東君返常熟并偕牧齋春游之預兆。</p>

  <p class="bodytext">又「月堤烟柳」詩「紅闌橋外月如鈎」句，與「春游」詩第貳首「璧月半輪無那好」句，亦可互相印證。蓋符合「春游」詩第壹首「踏青車馬過清明」句之所言崇禎十五年三月初六日，即清明後不久，天上月輪形狀也。「酒樓花信」詩「登樓共賦豔陽詩」句中共賦詩之人自與河東君有關。惠香是否能詩，亦難確言。但今未見河東君詩中有涉及酒樓花信之篇什，尚待詳考。至「中酒心情寒食後，看花伴侣好春時」一聯，上句與「春游」第壹首「踏青車馬過清明」句所指之時間正合。下句復是同詩「日射夭桃含色重，風和弱柳著衣輕」一聯之注脚。然則「看花伴侣」「共賦豔陽詩」之人可以推知矣。故「酒樓花信」一首，亦與「月堤烟柳」一首，俱有後來修改之痕迹也。</p>

  <p class="bodytext">自崇禎十五年壬午三月惠香離常熟返蘇州後，河東君在牧齋家中，繼續臥病，至十六年癸未暮春始漸次痊復，是年中秋已愈大半，至初冬乃霍然病起矣。兹就牧齋詩中關涉此時期河東君之疾病者，迻寫於後，前已述者，則僅著其題目並最有關之詩句。其前所未及之篇什，則全録之，略加證釋，以供論文者之參究。至若詳悉稽考，則寅恪非治帶下醫學史之專家，故不敢多所妄言也。</p>

  <p class="bodytext">初學集貳拾上東山詩集叁「効歐陽詹翫月詩」云：</p>

  <p class="bodytext-fs-only-np">崇禎壬午八月望，我生六十一中秋。（中略。）倦婢鼾睡高，病婦頻呻歇。（中略。）病婦夢回笑空床，笑我白癡中風狂。（下略。）</p>

  <p class="bodytext">「駕鵝行。聞潛山戰勝而作」云：</p>

  <p class="bodytext-fs-only-np">老夫喜失兩足蹩。驚呼病婦笑欲噎。罏頭松醪酒新熱。</p>

  <p class="bodytext">「［崇禎十五年］壬午除夕」云：</p>

  <p class="bodytext-fs-only-np">閒房病婦能憂國，却對辛盤歎羽書。</p>

  <p class="bodytext">同書貳拾下東山詩集「［崇禎十六年癸未］元日雜題長句八首」其八云：</p>

  <p class="bodytext-fs-only-np">春日春人比若耶。偏將春病卸鉛華。</p>

  <p class="bodytext">「禾髯遣餉醉李，内人開函知爲徐園李也。戲答二絶句」其一云：</p>

  <p class="bodytext-fs-only-np">醉李根如仙李深。青房玉葉漫追尋。語兒亭畔芳菲種，西子曾將療捧心。</p>

  <p class="bodytext">其二云：</p>

  <p class="bodytext-fs-only-np">不待傾筐寫盎盆。開籠一顆識徐園。新詩錯比來禽帖，贏得粧臺一笑論。</p>

  <p class="bodytext">寅恪案，「禾髯」者，即初學集捌伍「記清明上河圖卷」文中之「嘉禾譚梁生」及此「醉李二絶句」前一題「蟲詩十二章讀嘉禾譚梁生雕蟲賦而作」詩序中「禾髯進士譚埽」。又此「蟲詩」序末署「癸未三月十六日」。牧齋此二絶句後一題爲「癸未四月吉水公總憲詣闕，慨然書懷」詩，可知譚梁生以其所著雕蟲賦請教於牧齋，或同時以徐園李相餉也。至關於徐園李事，兹略引載記，考釋之於下。</p>

  <p class="bodytext">李日華紫桃軒雜綴叁云：</p>

  <p class="bodytext-fs-only-np">今李脯佳者推嘉慶，吾郡不聞擅是。豈古昔地氣不同耶？（寅恪案，本草綱目貳玖果部「李」條，引韋述兩京記云：「東都嘉慶坊有美李，人稱爲嘉慶子。久之，稱謂既熟，不復知其所自矣。」可供參考。）余少時得嘗徐園李實，甘脆異常，而核止半菽，無仁。園丁用石壓其根使旁出而分植之。一樹結實止三十餘枚。視之稍不謹，即摇落成空株矣。以故實甚貴，非豪侈而極意於味者，未始得嘗也。</p>

  <p class="bodytext">嘉興府志壹伍古蹟門貳「徐長者園」條云：</p>

  <p class="bodytext-fs-only-np">園在嘉興。長者宋人，學道術，年八十。治圃栽花，老於此。</p>

  <p class="bodytext">同書叁叁果類「檇李」條云：</p>

  <p class="bodytext-fs-only-np">俗名潘園李，大如羌桃。至熟猶青，核最細，味極佳。春秋越敗吴於檇李，在石門桐鄉之間，遺種至今不絶。（烏青文獻。）</p>

  <p class="bodytext">曹溶静惕堂詩集肆叁「檇李」十首。其一云：</p>

  <p class="bodytext-fs-only-np">浄相僧坊起盛名。徐園舊價頓教輕。嘗新一借潛夫齒，嚼出金鐘玉磬聲。</p>

  <p class="bodytext">其三云：</p>

  <p class="bodytext-fs-only-np">滮水蟠根奕葉長。筵前冰齒得仙漿。上林嘉種休相借，驗取夷光玉甲香。</p>

  <p class="bodytext">其四云：</p>

  <p class="bodytext-fs-only-np">膚如熟柰能加脆，液較楊梅特去酸。江北江南無别品，傾城傾國借人看。</p>

  <p class="bodytext">其十云：</p>

  <p class="bodytext-fs-only-np">微物何堪鼎鼐陳。公家宣索薦時新。年來無復街頭賣，愁殺文園病渴人。</p>

  <p class="bodytext">朱彝尊曝書亭集玖「鴛鴦湖櫂歌一百首」其十八云：</p>

  <p class="bodytext-fs-only-np">徐園青李核何纖。未比僧廬味更甜。聽説西施曾一掐，至今顆顆爪痕添。（原注：「徐園李核小如豆，絲懸其中，僧廬謂浄相寺，産檇李，每顆有西施爪痕。」）</p>

  <p class="bodytext">李時珍本草綱目貳玖果部「李」條集解略云：</p>

  <p class="bodytext-fs-only-np">時珍曰，早則麥李御李，四月熟。遲則晚李，冬季十月十一月熟。又有季春李，冬花春實也。</p>

  <p class="bodytext">同書同條「核仁」略云：</p>

  <p class="bodytext-fs-only-np">令人好顔色。（吴普。）治面䵟黑子。（蘇頌。）</p>

  <p class="bodytext">同書同條附方引崔元亮海上方云：</p>

  <p class="bodytext-fs-only-np">女人面䵟，用李核仁去皮細研，以雞子白和如稀餳，塗之。至旦，以漿水洗去，後塗胡粉。不過五六日，效。忌見風。</p>

  <p class="bodytext">同書同條附録「徐李」云：</p>

  <p class="bodytext-fs-only-np">别録有名未用。曰，生太山之陰，樹如李而小。其實青色，無核。熟則采食之，輕身益氣延年。時珍曰，此即無核李也。唐崔奉國家有之，乃異種也。謬言龍耳血墮地所生。</p>

  <p class="bodytext">吴其濬植物名實圖考叁貳果類「李」條云：</p>

  <p class="bodytext-fs-only-np">别録下品。種類極多。别録有名未用。有徐李，李時珍以爲即無核李云。</p>

  <p class="bodytext">然則譚氏於崇禎十六年癸未所餉牧齋之徐園李，殆是李東璧所言季春熟，或四月熟之品種。牧齋既以西施比河東君。夫西施之病，在心痛，不在面䵟。故吴普蘇頌崔元亮諸家稱列李實核仁之功效，自不必用於「烏個頭髮，白個肉」之河東君，轉可移治「白個頭髮，烏個肉。」或與王介甫同病之牧齋。由是言之，河東君應食李肉，牧齋應食李仁。但據舊籍，多誇詡其無仁，豈梁生之厚贈，專爲此際之捧心美人，而没口居士（見金鶴沖錢牧齋先生年譜總述。）却無福消受耶？</p>

  <p class="bodytext">初學集捌貳「造大悲觀世音像贊」云：</p>

  <p class="bodytext-fs-only-np">女弟子河東柳氏，名如是。以多病故，發願捨財造大悲觀世音菩薩一軀，長三尺六寸，四十餘臂，相好莊嚴，具慈愍性。奉安於我聞室中。崇禎癸未中秋大悲弟子謙益焚香合掌，跪唱贊曰：有善女人，青蓮淤泥，示一切空。疾病蓋纏，非鬼非食，壯而相攻。歸命大士，造大悲像，瞻禮慈容。我觀斯像，黄金塗飾，旃檀斵礱。猶如我身，四大和合，假借彌縫。云胡大悲，紺目遍炤，地獄天宫。母陁羅臂，屈信爬搔，億劫撈籠。而我一身，兩目兩臂，兀如裸蟲。生老病死，八苦交煎，呼天告窮。以是因緣，發大誓願，悲淚漬胸。因愛生病，因病懺悔，展轉鉤通。是愛是病，是大悲智，顯調伏功。我聞之室，香華布地，寶炬晝紅。樓閣涌現，千手千眼，鑑影重重。疾苦蠲除，是無是有，如楊柳風。稽首説贊，共發誓願，木魚鼓鐘。劫劫生生，親近供養，大慈鏡中。</p>

  <p class="bodytext">寅恪案，牧齋此文殊饒風趣，但頗欠嚴肅。足見其平生雖博涉内典，然實與真實信仰無關。初時不過用爲文章之藻飾品，後來則藉作政治活動之烟幕彈耳。文中嵌用河東君姓氏名號，若「楊」，若「柳」，若「愛」，若「影」，若「如」，若「是」等字甚多，亦可謂遊戲之作品。今據此文，得知崇禎十六年癸未中秋前後，河東君之病已大半痊愈。故牧齋有此閒情，爲河東君寫此種文字。又可證知河東君自崇禎十四年夏由松江正式來歸錢氏後，至十六年冬絳雲樓未建成前，其所居之處，似不在我聞室。蓋寢息之室，不應用作供奉此長三尺六寸之大士像。否則，乃褻黷神明之舉，柳錢二人皆不出此也。但是時河東君所居之室，亦必距離供奉之處極近，藉便尚未完全康復之病體，得以朝夕來往禮拜。顧云美稱河東君「爲人短小，結束俏利」。由是推想，當其虔誠祈禱，伏地和南之際，對兹高大莊嚴之像，正可互相反映，而與前此之現天女身，散花於浄名居士之丈室者，其心理，其動作，其對象，大不同矣。</p>

  <p class="bodytext">復次，錢曾讀書敏求記叁攝生類（參章鈺補輯本叁之下子攝生。）云：</p>

  <p class="bodytext-fs-first-np">端必瓦成就同生要一卷，因得囉菩提手印道要一卷，大手印無字要一卷。</p>

  <p class="bodytext-kt-last-np">此爲庚申帝演媟兒法。張光弼輦下曲：「守内番僧日念吽。（寅恪案，「吽」當作「㕩」，非作「吽」。蓋藏語音如是，中土傳寫譌誤。昔亦未知，後習藏語，始得此字之正確形讀也。）御廚酒肉按時供。組鈴扇鼓諸天樂，知在龍宫第幾重。」描寫掖庭秘戲，與是書所云長緩提稱吽字，以之爲大手印要，殆可互相證明。凡偈頌文句，悉揣摩天竺古先生之話言，閲之不禁失笑來。其紙是搗麻所成，光潤炫目。裝潢乃元朝内府名手匠，今無有能之者，亦一奇物也。（寅恪案，此可參權衡庚申外史「癸巳至正十三年脱脱奏用哈麻爲宣政院使」條。）</p>

  <p class="bodytext">寅恪案，遵王所藏此種由天竺房中方術轉譯之書，當是從牧齋處得來。所附注語，應出牧齋之手，遵王未必若是淹博也。牧齋平生佛教著述中，有楞嚴經蒙鈔之鉅製。楞嚴爲密宗經典，其咒心實是真梵文，唯前後諸品皆此土好事者，採摭舊譯，增飾而成。前於論「朝雲詩」第肆首「天魔似欲窺禪悦，亂散諸華丈室中」句時，已言及之。故牧齋雖著此書，原與其密宗之信仰無關。但牧齋好蓄異書，兼通元代故實，既藏有演揲兒法多種，其與河東君作「洞房清夜秋燈裏，共簡莊周説劍篇」之事，亦非絶不可能。（見第壹章引「秋夕燕譽堂話舊事有感」詩。）果爾，則牧齋「因愛生病」之語，殆有言外之意。此贊爲游戲之文，尤可證明矣。又受之本身在崇禎十三年冬以前已多内寵，往往爲人詬病，載記流傳，頗復不少，可信與否，殊不必徵引，亦不必考辨。但間有涉及河東君者，亦姑附録一二條，而闕略其過於猥褻之字句，聊備談助云爾。唯此等俱出自仇人怨家，文章愛憎者之口，故不敢認爲真實也。王澐輞川詩鈔肆「虞山柳枝詞」十四首之十一云：</p>

  <p class="bodytext-fs-only-np">阿難毁體便龍鍾。大幻婆毗瞥地逢。何事陽秋書法異，覽揆猶自繼神宗。（自注：「錢注楞嚴經，不書當代年號甲子，稱大元曰蒙古，自紀生於神宗顯皇帝某年云。嘗學容成術，自傷其體，遂不能御女。其稱摩登，蓋指姬云。」）</p>

  <p class="bodytext">阮葵生茶餘客話（參陳琰藝苑叢話玖「錢求媚藥與柳周旋」條。）云：</p>

  <p class="bodytext-fs-only-np">聞錢虞山既娶河東君之後，年力已衰。門下士有獻房中術以媚之者，試之有驗。錢驕語河東君曰，少不如人，老當益□。答曰，□□□□，□□□□。聞者嗤之。近李玉洲重華論詩，不喜錢派。有問者，輒曰，□□□□，□□□□。吾即以柳語評其詩可矣。衆皆胡盧失笑。</p>

  <p class="bodytext">寅恪案，楞嚴經文筆佳妙，古今詞人皆甚喜之。牧齋爲此經作疏，固不足怪。王氏之説，未免牽强。至若吾山所記，則房幃戲謔之語，惟有天知神知，錢知柳知，（參王先謙後漢書集解列傳肆肆楊震傳。寅恪所以不從袁宏後漢紀作「地知」者，蓋因牧齋「追憶庚辰冬半野堂文讌」詩有「看場神鬼坐人頭」之句，用「神」字更較切合也。至通鑑肆玖漢安帝永初四年紀此事，則雜糅范書袁紀成文。通鑑用袁紀「地」字之故，「天知地知」之語，遂世俗流行矣。）非阮葵生李重華輩所能知也。一笑！</p>

  <p class="bodytext">初學集貳拾下東山詩集肆「燈下看内人插瓶花，戲題四絶句。」云：</p>

  <p class="bodytext-fs-first-np">水仙秋菊並幽姿。插向磁缾三兩枝。低亞小牕燈影畔，玉人病起薄寒時。</p>

  <p class="bodytext-fs-np">淺淡疎花向背深。插來重折自沈吟。劇憐素手端相處，人與花枝兩不禁。</p>

  <p class="bodytext-fs-np">懶將没骨貌花叢。渲染繇來惜太工。會得遠山濃淡思，數枝落墨膽缾中。</p>

  <p class="bodytext-fs-last-np">幾朵寒花意自閑。一枝叢雜已爛斑。憑君欲訪缾花譜，只在疎燈素壁間。</p>

  <p class="bodytext">寅恪案，牧齋四詩雅而切，殆可謂趙德甫爲易安居士寫「簾捲西風，人比黄花瘦」圖。此時河東君病起，牧齋心情快適，得以推知矣。考河東君適牧齋後，發病於崇禎十四年初冬，延至十六年初冬，始告痊癒，凡歷三年之歲月。故牧齋「絳雲樓上梁」詩八首之四「三年一笑有前期。病起渾如乍嫁時」句下自注云：「泛舟詩云，安得三年成一笑。君病起恰三年矣。」及「癸未除夕」詩：「三年病起掃愁眉，恰似如臯一笑時。」（兩詩全文俱見下引。）其間輕重轉變之歷程，今日自不能悉知。要而言之，河東君之病有二。一爲心病，一爲身病。其心病則有如往來蔡經家麻姑之惠香療治之矣。其醫診身病如遊「貴婦人」之邯鄲扁鵲，果爲誰耶？</p>

  <p class="bodytext">檢孫原湘天真閣集貳叁「紅豆莊玉杯歌」并序云：</p>

  <p class="bodytext-kt-first-np">江静蘿明經（曾祁），予乙卯同年也。自言高祖處士某，工俞柎之術，陳確菴先生集中有傳。處士曾爲河東君療疾，宗伯以玉杯爲贈，上鎸紅豆山莊欵識，屬子孫世寶之。後爲佗氏所得。静蘿蹤蹟贖還。今夏值君六十壽辰，出以觴客，屬余作歌紀之。</p>

  <p class="bodytext-fs-last-np">芙蓉花裏開瑶席。象鼻筩深徧觴客。客辭酒酣力不勝。别出佳器容三升。捧出當筵光照徹。酒似丹砂杯似雪。滿堂醉眼一時醒。得寶知從我聞室。絳雲天姥臥玉牀。神仙肘後懸神方。刀圭妙藥駐年少，尚書捧杯向仙笑。水精不落鴛鴦杯。一錢不值付劫灰。此杯珍重如山壘。仙人玉山爲你頽。何年羽化雲雷渺。楚弓楚得何其巧。千金不易此一壺，祖宗口澤兒孫寶。斟君酒，爲君歌。頌君玉顔常爾酡。安能眼如魚目聽鳴珂。杯中日月長復長。門前紅豆花開香。</p>

  <p class="bodytext">及楊鍾羲雪橋詩話餘集壹云：</p>

  <p class="bodytext-fs-only-np">常熟江湛源精醫術，曾療河東君疾。虞山宗伯以玉杯一爲先生壽。子孫世守之。後失去垂三十年。嘉慶間裔孫曾祁復得之，徵詩紀事。翁文端［心存］爲賦紅豆山莊玉盃歌云，鯉魚風起芙蓉裏。欲落不落相思子。碧玉盃調九轉丹，返魂香暈霞文紫。山莊紅豆花開香。尚書風流壽正長。鵂鶹夜嘂瑶姬病，骨出飛龍臥象牀。此時儻絶尚書席。異日存孤仗誰力。判將三（？）寶謝神醫，祗爲佳人難再得。仙人鴻術生春風。骨青髓緑顔桃紅。一服刀圭能駐景，秘方鈔得自龍宫。尚書捧杯听然笑。當筵願比瓊瑶報。洞見胸中癥瘕來，盃脣湛湛蘭英照。絳雲轉瞚劫飛灰。不及玲瓏玉一盃。二百餘年明月影，曾經羽化卻歸來。盃中春色長不老。紅豆山莊滿秋草。</p>

  <p class="bodytext">寅恪案，今陳瑚遺文中未見江静蘿所稱其工醫先人之傳。但確菴著述留存頗少，此傳或已散佚矣。翁邃菴詩亦殊不惡，以其與孫子瀟詩爲同詠一物之作品，故並録之。</p>

  <p class="bodytext">復檢光緒修常昭合志稿叁貳醫家類江德章傳云：</p>

  <p class="bodytext-fs-only-np">江德章字湛源。其先自浙來虞，德章善醫，以術行何市。病者或不與值，雖診視數十次無吝色。市多盜，獨相戒勿入江先生宅。文虎其元孫也。</p>

  <p class="bodytext">同書叁拾文學類江文虎傳略云：</p>

  <p class="bodytext-fs-only-np">江文虎字思駿，號頤堂，何市人。父朝，字儕岳，好施與負氣。子曾祁，字静蘿。副貢生，亦工文章。</p>

  <p class="bodytext">然則醫治河東君病之人，其一確是江德章。湛源後裔既有「紅豆莊玉杯」爲物證，自可信也。至玉杯之器乃明代士大夫家多有。牧齋家藏玉杯，見於舊籍者亦不少，兹略録之，以供研究當日社會風俗者之參考。</p>

  <p class="bodytext">虞陽説苑甲編張漢儒疏稿云：</p>

  <p class="bodytext-fs-only-np">一惡。錢謙益乘閹黨崔呈秀心愛顧大章家羊脂白玉漢杯，著名一捧雪，價值千金。謙益謀取到手，又造金壺一把一齊餽送，求免追贓提問。通邑誹笑證。</p>

  <p class="bodytext">寅恪案，白玉杯自可稱「一捧雪」，如傳奇戲劇中所述者。（參黄文暘曲海總目提要壹玖李元玉撰「一捧雪」條。）漢儒蓋以世俗所豔稱之寶物，聳動權貴，藉誣牧齋，其不可信，固不待論也。</p>

  <p class="bodytext">董潮東臯雜鈔叁（參牧齋遺事「順治二年乙酉豫王兵渡江南」條。）略云：</p>

  <p class="bodytext-fs-only-np">柳南隨筆載［順治二年］乙酉五月，豫王兵渡江，大學士王鐸禮部尚書錢謙益等以南京迎降。王引兵入城，諸臣咸致禮幣，有至萬金者，錢獨致禮甚薄，蓋表己之廉潔也。其所具柬，前細書太子太保禮部尚書兼翰林院學士臣錢謙益百叩首謹啓上貢計開，蟠龍玉杯一進。宋製玉杯一進［等］。右啓上貢。又署順治二年五月二十六日太子太保禮部尚書兼翰林學士臣錢謙益。郡人張滉與豫王記室諸暨曾王佐善，因得見王鐸以下送禮帖子，而紀之以歸。</p>

  <p class="bodytext">寅恪案，依上所述，既有人證，自當可信。但謂牧齋借此薄禮，以表己之廉節，則殊不然。蓋牧齋除精槧書籍外，實無其他珍品，而古籍又非多鐸所能欣賞故也。</p>

  <p class="bodytext">復次，前論惠香有爲卞玉京之可能時，曾引吴梅村「過玉京道人墓」詩傳，其中有「過浙江，歸東中一諸侯。不得意。乞身下髮，依良醫保御氏於吴中。保御者，侯之宗人。築别宫，資給之良厚」等語。良醫保御氏即鄭欽諭。梅村家藏藳伍拾「保御鄭三山墓表」略云：</p>

  <p class="bodytext-fs-only-np">鄭之先，始於司空公，爲宋天聖間名臣。建炎南渡，武顯大夫有扈蹕功，賜田松陵。子孫習外家李氏帶下醫，遂以術著。君堂構於程朱之學，和緩之技，咸有師承，相傳五百餘載，爲士族，爲名家。君自少攻詩書，鏃言行。其於醫也，發揮精微，行之以誠心惻怛，名乃益起。千里之内，鉅公貴游，輜軿接跡，書幣交錯於庭，君造請問遺無虚日。中廚日具十人之饌，高人勝流，明燈接席，評騭詩文書畫爲笑樂。君諱欽諭，三山其字，晚自號初曉道人。</p>

  <p class="bodytext">可知鄭三山以名醫而兼名士，河東君以名姝而兼名士，牧齋則又是當日之鉅公勝流，吴江常熟同隸蘇州府，既在「千里之内」，其間自有往來。檢錢牧齋先生尺牘貳「致瞿稼軒」第玖通云：</p>

  <p class="bodytext-fs-only-np">劇甚佳，不可不看。三山託相邀甚切，今日亦當一赴，以慰其意也。詩稿附去，即發下爲妙。</p>

  <p class="bodytext">及第拾通云：</p>

  <p class="bodytext-fs-only-np">詢知貴恙已霍然。未及面晤，爲愧。犬子亦向安矣。</p>

  <p class="bodytext">據「詩稿附去，即發下爲妙」之語，知爲崇禎十六年癸未冬稼軒爲牧齋刊印初學集時事。又據「詢知貴恙已霍然」及「犬子亦向安矣」等語，又足證此邀牧齋觀劇之「三山」，即當日良醫吴江鄭欽諭無疑。鄭氏何時來常熟，未能考悉。但崇禎十六年癸未冬間確在常熟。既爲稼軒及孫愛診病，而不言及河東君者，蓋此際河東君病已痊愈，無煩鄭氏診視之故。然則河東君之病，豈是此五百載家傳帶下醫之初曉道人所主治，而受玉杯報酬之江湛源不過爲會診者歟？又玉京道人詩傳謂雲裝依三山於吴中，三山築别館厚資給之。梅村詩話又言順治八年辛卯春玉京訪梅村於婁東，共載横塘。此雖俱是明南都傾覆後之事。但可推知三山家亦在蘇州。河東君於崇禎十四年冬留居蘇州療疾，至十五年春惠香伴送返常熟。此重公案，豈與五百載家傳之帶下醫有關耶？均俟詳考。</p>

  <p class="bodytext">兹述河東君自崇禎十四年初冬閲時三年之病已訖，尚有入道一事，可附論於此，以求教當世讀錢詩之君子。</p>

  <p class="bodytext">顧云美「河東君傳」略云：</p>

  <p class="bodytext-fs-only-np">［康熙二年］癸卯秋下髮入道。宗伯賦詩云，（詩見下引。）明年五月二十四日，宗伯薨。</p>

  <p class="bodytext">寅恪案，云美所記河東君入道在癸卯之秋，殊與牧齋原詩辭旨不合。今迻録原詩，略加釋證，非僅正顧氏之誤，并見即與牧齋關係密切及對河東君極表同情之人，如云美者，其所紀述，尚有疏舛，何况他人耶？甚矣哉！考史讀書之難也。</p>

  <p class="bodytext">有學集壹肆「病榻消寒雜詠四十六首」有三詩爲河東君而作，即第叁肆首題作「追憶庚辰冬半野堂文讌舊事」，第叁伍及叁陸兩首，題作「二首爲河東君入道而作」。其第叁肆首前已論釋，不須更贅。第叁伍及叁陸兩首，牧齋所以排列於第叁肆首之後者，非僅因此兩首俱屬追述河東君之入道，實在崇禎十三年庚辰冬後一年，即十四年初冬臥病起，至十六年癸未初冬病愈止。凡歷三年之時間故也。詩云：</p>

  <p class="bodytext-fs-first-np">一剪金刀繡佛前。裹將紅淚洒諸天。三條裁製蓮花服，數畝誅鋤<img alt="" class="zhangyue-img-h1" src="../Images/image01482.gif" zy-enlarge-src="none"/>稏田。朝日妝鉛眉正嫵，高樓點粉額猶鮮。（顧苓河東君傳引此詩「粉」作「黛」。）横陳嚼蠟君能曉，已過三冬枯木禪。</p>

  <p class="bodytext-fs-last-np">鸚鵡疎窗晝正長。又教雙燕語雕梁。雨交澧浦何曾濕，風認巫山别有香。斫却銀輪蟾寂寞，搗殘玉杵兔淒涼。（寅恪案，此二句錢遵王注本作「初着染衣身體澁，乍抛稠髮頂門涼。」顧云美河東君傳所引亦同。恐是初稿如此。今諸本互異者，豈因語太質直，河東君見之不喜，牧齋遂加以修改耶？）縈烟飛絮三眠柳，颺盡春來未斷腸。（寅恪案，遵王本「斷」字下注「短」字，疑出牧齋之手，如上引山莊八景「酒樓花信」詩之例，非遵王後加也。）</p>

  <p class="bodytext">寅恪案，第叁伍首結句「三冬枯木禪」之語，遵王已引「五燈會元」俗漢菴主「枯木倚寒巖，三冬無煖氣」之言爲釋，甚是。但僅爲古典，尚未盡牧齋詩句之今典。蓋河東君起病於崇禎十四年初冬，至十六年初冬病起，共歷三冬故也。至俗漢菴主「三冬」二字之意，乃通常世俗寒冬之謂。若以漢書列傳叁伍東方朔傳王先謙補注及楊樹達窺管等專家所言衡量之，則大可不必矣。前引河東君和牧齋「小至日京口舟中」詩「首比飛蓬鬢有霜」句，可證河東君臥病之時，牧齋既無元微之「自愛殘糚曉鏡中，環釵慢篸緑絲叢」及「閑讀道書慵未起，水晶簾下看梳頭」之樂，（見才調集伍「離思」六首之一及二。）故不如「一剪金刀繡佛前」及「乍抛稠髮頂門涼」，借口入道較爲得計。卞玉京歸東中一諸侯，不得意，進其婢柔柔奉之，乞身下髮。（見前引梅村家藏藳拾「過錦樹林玉京道人墓」詩傳及梅村詩話「女道士卞玉京」條。）與河東君此時病中之事，頗相類似。至「又教雙燕語雕梁」句及「雨交澧浦何曾濕，風認巫山别有香」一聯，則「雙燕」句用前釋「癸未元日雜題長句」八首之八「晚簾雙燕入盧家」句，所引劉方平詩「雙燕入盧家」之語。「澧浦」句遵王已引山海經中山經「洞庭之山，帝之二女居之」爲釋，俱是兩女共嫁一夫之古典。「何曾濕」乃牧齋表明心跡，自謂與惠香實無關係之意。讀之令人失笑。「别有香」句，標出惠香之名字，更與玉京進柔柔之事，尤爲相近。此等舉措，固爲當日名姝應付夫主之一公式也。</p>

  <p class="bodytext">關於絳雲樓事，前於第貳章論河東君原名中必有一「雲」字。本章論牧齋賣兩漢書於謝三賓，并論女性之惠香，其名中必有一「桃」字及河東君妹楊絳子事等節，已略言之。此點可參拙著元白詩箋證稿附論乙「白樂天之思想行爲與佛道教關係」一文中謂韓退之有二妾，一曰絳桃，一曰柳枝。然則絳雲樓之命名，不僅專指河東君而言，更兼寓惠香之名。若所揣測不誤，是牧齋野心極大，自比昌黎，欲儲兩阿嬌於一金屋，亦甚可笑矣。牧齋所作絳雲樓詩八首，除自注外，更有遵王注釋。且詩中所用典故，多出陶宏景真誥，讀者苟取隱居之書參證之，自能得其出處。故此等皆不須詳引。兹僅就其特有趣之古典及當日之今典，略爲疏通證明而已，實不須亦不必多論也。</p>

  <p class="bodytext">初學集貳拾下東山詩集肆「絳雲樓上梁，以詩代文八首」其一云：</p>

  <p class="bodytext-fs-only-np">負戴相將結隱初。高榆深柳愜吾廬。道人舊醒邯鄲夢，居士新營履道居。百尺樓中偕臥起，三重閣上理琴書。與君無復論榮觀，燕處超然意有餘。</p>

  <p class="bodytext">寅恪案，此詩第壹聯上句，自是用沈既濟枕中記，（見文苑英華捌叁叁記叁柒寓言，并參太平廣記捌貳引陳翰異聞集「吕翁」條及湯顯祖「邯鄲記」。）人所習知。下句遵王引白樂天池上篇序爲釋，亦無待論。當牧齋賦此詩時，政敵之鵝籠公既死，帝城之陳子公頗多。謀求起用，不遺餘力。盧生枕中之夢方酣，言不由衷，甚爲可笑。但其「永興寺看緑萼梅」詩有「道人未醒羅浮夢，正憶新妝萼緑華」之語，鄙意儻取「道人未醒羅浮夢」，以易「道人舊醒邯鄲夢」，則更切合當日情事。如此集句，錢柳二人地下有知，應亦欣然贊許歟？</p>

  <p class="bodytext">又牧齋平生以宰相自許，崇禎元年閣訟問題，人所習知，可不必論。兹略取其在崇禎以前涉及盧生之夢者數條，以資談助。</p>

  <p class="bodytext">牧齋外集貳伍「南北記事題詞」云：</p>

  <p class="bodytext-fs-only-np">［萬曆三十八年庚戌］余初登第，謁見冢宰立山孫公，（寅恪案，「立山孫公」指孫丕揚。但尚未知其有「立山」之稱。檢趙南星味檗齋文集壹壹「明吏部尚書贈太子太保孫清簡公［鑨］墓誌銘」云：「公字文中，號立峯。」亦曾爲吏部尚書。豈牧齋混淆兩孫之號，而「山」字又爲「峯」字之誤寫耶？俟考。）公謬以余爲可教，執手訓迪，以古名宰相相期許。</p>

  <p class="bodytext">列朝詩集丁壹壹「申少師時行」小傳略云：</p>

  <p class="bodytext-fs-only-np">余爲書生，好談國政。登朝後，以詞林後輩謁少師于里第。少師語次，從容謂曰，閣臣委任重，責望深，每事措手不易。公他日當事，應自知之，方謂老夫之言不謬也。</p>

  <p class="bodytext">初學集捌肆「書鄒忠介公賀府君墓碑後」（寅恪案，光緒修丹陽縣志壹玖賀學仁傳云：「賀學仁字知忍。」）略云：</p>

  <p class="bodytext-fs-only-np">應山楊忠烈［漣］令常熟。官滿，不能賃車馬。公質貸爲治裝。楊公被急徵，語所親曰，江左更安得一賀知忍乎？［天啓元年］辛酉冬，余報命北上，公病亟矣，執手榻前，氣息支綴，諄諄念主幼時危，國論參錯，而以枝柱屬余。</p>

  <p class="bodytext">牧齋於萬曆三十八年二十九歲，天啓元年四十歲，崇禎十六年絳雲樓建築時六十二歲。由是言之，「舊醒邯鄲夢」之「舊」字，固甚確切，但「醒」字，則全爲虚語也。</p>

  <p class="bodytext">復次，有學集叁壹「何君實［珩枝］墓誌銘」略云：</p>

  <p class="bodytext-fs-only-np">余年二十偕兄（指君實。）讀書破山寺，山門頽敝，護世四王架壞梁木爲坐。余拉兄度磵穿嶺，一日數過其前。兄夢四王語曰，公等幸勿頻出，出則我等促數起立，殊僕僕也。傭書人郭生婦病，禱城隍神，神憑而語曰，乞錢相公一幅名刺來，我貰汝。郭生叩頭乞哀，余笑而斥之。兄曰，安知不然？代余書名刺，俾焚廟中。婦立起。余枚卜罷居，兄從容爲余道之，且相慰曰，未止此也。嗚呼！兄殁而天崩地坼，兄作夢時垂六十年，而余固已老而憊矣。如兄之所云，豈所謂癡人前説夢耶？喪亂殘生，天眼護佑，創殘痛定，追尋前夢，未嘗不身毛俱豎，申旦屏營，誠不敢忘天神之假靈於兄以牖我也。</p>

  <p class="bodytext">有學集秋槐别集「丙申春就醫秦淮，寓丁家水閣浹兩月。臨行作絶句三十首，留别留題，不復論次」其第拾首云：</p>

  <p class="bodytext-fs-only-np">夢我迢迢黄閣居。真成鼠穴夢乘車。宵來我夢師中樂，細柳營繙貝葉書。（自注：「茂之書來，元旦夢余登拜。」）</p>

  <p class="bodytext">寅恪案，牧齋言何君感夢時己身年二十，距銘墓時垂六十年。由是言之，則牧齋作此文時，年已七十餘矣。丁家河房絶句作於順治十三年丙申，牧齋年七十五。考順治十六年己亥牧齋年七十八，是歲鄭成功率師入長江。於此前數年間，牧齋頗爲奔走活動，故何君實墓誌所述之預兆，雖覺可笑，然亦寓將任明室中興宰輔之意。至記林茂之所夢詩，亦因牧齋屢向那子陳述己身之願望，林氏遂受其暗示，而有此夢。然則此詩此文皆緣牧齋宰輔迷之所致，未可僅以稽神説鬼談夢目之。又此文及詩均作於建築絳雲樓後數十餘年，但邯鄲之夢未醒，羅浮之夢仍酣，亦可見此老功名之念，兒女之情，至死不衰也。</p>

  <p class="bodytext">關於絳雲樓建築及焚毁之時日，并其所在之處等問題，兹略考辨於後，以免讀者之誤會。</p>

  <p class="bodytext">絳雲樓書目附曹溶題詞云：</p>

  <p class="bodytext-fs-only-np">虞山宗伯生神廟盛時。早歲科名，交游滿天下。盡得劉子威［鳳］，錢功父［允治］，楊五川［儀］，趙汝師［用賢］四家書，更不惜重貲購古本，書賈奔赴捆載無虚日。用是所積充牣，幾埒内府。視葉文莊［盛］，吴文定［寬］及西亭王孫［朱謀瑋］，或過之。中年構拂水山房，鑿壁爲架庋其中。凡四方從游之士，不遠千里，行縢脩贄，乞其文刻繫牲之石，爲先世光榮者，絡繹門外。自王弇州［世貞］，李大泌［維楨］以還，此事殆希見也。宗伯文價既高，多與清流往來，好延引後進，大爲壬人嫉，一躓不復起。晚歲浮沈南國，操委蛇術，容其身。所薦某某，大異平居所持論，物望爲之頓減。入北未久，稱疾告歸。居紅豆山莊，出所藏書，重加繕治，區分類聚，栖絳雲樓上，大櫝七十有三。顧之自喜曰，我晚而貧，書則云富矣。甫十餘日，其幼女中夜與乳媪嬉樓上，剪燭灺落紙堆中，遂燧。宗伯樓下驚起，焰已漲天，不及救，倉皇出走。俄頃樓與書俱盡。余聞駭甚，特過唁之。謂予曰，古書不存矣。尚有割成明臣誌傳數百本，俱厚四寸餘，在樓外。我昔年志在國史，聚此。今已灰冷，子便可取去。予心豔之，長者前未敢議值，則應曰，諾諾。别宗伯，急訪葉聖野，（寅恪案，同治修蘇州府志捌捌葉襄傳云：「葉襄字聖野。」并可參有學集壹柒「宋玉叔安雅堂集序」及同書壹玖「葉聖野詩序」。）託其轉請。聖野以稍遲，越旬日，已爲松陵潘氏［檉章］購去。歎息而已。今年從友人得其書目，手鈔一過，見不列明人集，偏於璅碎雜説，收録無遺。方知云厚四寸者，即割文集爲之，非虚語也。予以後進事宗伯，而宗伯絶款曲。［順治三年］丙戌同居長安，［四年］丁亥，［五年］戊子同僦居吴苑。時時過余，每及一書，能言舊刻若何，新板若何，中間差别幾何。驗之，纖悉不爽。蓋於書無不讀，去他人徒好書，束高閣者，遠甚。然大偏性，未爲愛古人者，有二端。一所收必宋元板，不取近人所刻及抄本。雖蘇子美［舜欽］，葉石林［夢得］，三沈［遘，遼，括］集等，以非舊刻，不入目録中。一好自矜嗇，傲他氏以所不及。片紙不肯借出，儘存單行之本，燼後不復見於人間。余深以爲戒。</p>

  <p class="bodytext">寅恪案，「絳雲樓上梁」詩後一題爲「癸未除夕」，前隔一題爲「燈下看内人插瓶花」。其第壹首云，「水仙秋菊並幽姿」，則絳雲樓之建造在崇禎十六年冬季，可以無疑。</p>

  <p class="bodytext">有學集壹柒「賴古堂文選序」云：</p>

  <p class="bodytext-fs-only-np">［順治六年］己丑之春，余釋南囚歸里，盡發本朝藏書，裒輯史乘，得數百帙，選次古文得六十餘帙，州次部居，遺蒐闕補，忘食廢寢，窮歲月而告成。［七年］庚寅孟冬，不戒于火，爲新宫三日之哭，知天之不假我以斯文也。</p>

  <p class="bodytext">鐵琴銅劍樓藏書目録捌史部壹正史類略云：</p>

  <p class="bodytext-fs-first-np">宋史四百九十六卷。（明刊本。）</p>

  <p class="bodytext-kt-last-np">是本舊爲邑中錢氏藏書，卷首記云：「歲庚寅四月朔日閲始。」其第一百七十九卷後，記云：「十月初二夜半野堂火。時方雷電交作，大雨傾盆，後［絳雲］樓，前［半野］堂，片刻煨燼，乃異災也。」絳雲一炬，藏書無遺，此書方校閲，故幸而獲留也。</p>

  <p class="bodytext">又葉昌熾藏書紀事詩肆「錢謙益受之」條云：</p>

  <p class="bodytext-fs-first-np">［查慎行］人海記：「錢蒙叟撰明史二百五十卷，辛卯九月晦甫畢。越後月，絳雲樓火作，見朱人無數，出入煙燄中，隻字不存。」昌熾案，絳雲樓災，在庚寅。查云辛卯，誤也。</p>

  <p class="bodytext-fs-last-np">海虞瞿氏所藏宋史，有牧齋題字云：「庚寅十月初二夜，半野堂火，片刻灰燼。」據此，則絳雲樓下，即半野堂所在矣。（寅恪案，半野堂在絳雲樓之前。葉氏之語，頗令人誤會。）</p>

  <p class="bodytext">據此，絳雲樓焚毁，在順治七年庚寅十月初二夜，實無疑義。然則倦圃所謂「甫十餘日，遂燧」。乃牧齋自誇其家益貧，而書益富之言後，甫十餘日耳。若不如是解釋，絳雲樓自建成至被災，共歷七載，曹氏豈有不知之理乎？</p>

  <p class="bodytext">又黄宗羲思舊録「錢謙益」條云：</p>

  <p class="bodytext-fs-only-np">余數至常熟。初在拂水山莊，繼在半野堂，絳雲樓下。後公與其子孫貽同居，（寅恪案，牧齋子孫愛，字孺貽。思舊録稱「孫貽」者，共有數處。梨洲殆有所牽混歟？）余即住於其家。拂水時，公言韓歐乃文章之六經也。見其架上八家之文，以作法分類，如直序，如議論，如單序一事，如提綱，而列目亦不過十餘門。絳雲樓藏書，余所欲見者無不有。公約余爲老年讀書伴侣。任我太夫人菽水，無使分心。一夜，余將睡，公提燈至榻前，袖七金贈余曰，此内人（自注：「即柳夫人。」）意也。蓋恐余之不來耳。是年十月絳雲樓燬，是余之無讀書緣也。</p>

  <p class="bodytext">可知半野堂及絳雲樓，皆在牧齋常熟城中住宅之内。詳見金鶴沖錢牧齋先生年譜所附絳雲樓圖并説明，無待贅辨。但倦圃題詞於絳雲樓所在之地，頗與拂水山房（莊）及紅豆山莊牽混不明，易致誤會，故讀秋岳之文者，不可不注意也。他如鄭方坤國朝名家詩鈔小傳中「東澗詩鈔」小傳云：</p>

  <p class="bodytext-fs-only-np">築室拂水之隈，建絳雲樓其上。</p>

  <p class="bodytext">所言之誤，自不待言。又若蘼蕪紀聞引俞蛟齊東妄言及何蛟「柳如是傳」，俱混牧齋城内住宅與白泖港紅豆山莊爲一地，雖非指絳雲樓而言，但亦同此誤。其餘後人弔古懷賢之篇什，諸多疏舛，則更無論矣。至絳雲樓建築形式如何，頗不易知。金氏牧齋年譜，雖繪有兩層之絳雲樓圖，然不知何所依據。夫牧齋取真誥絳雲之典以爲樓名，其用梁書伍壹及南史柒陸陶弘景傳所云：</p>

  <p class="bodytext-fs-only-np">更築三層樓，弘景處其上，弟子居其中，賓客至其下。</p>

  <p class="bodytext">以成「三重閣上理琴書」之句，自無足異。（遵王注已引南史陶傳之文爲釋。）但此乃古典，未必是今典，故亦難認爲絳雲樓實有三層也。揆以通常建築形式，此樓既兼備藏貯圖書及家庭居住，并接待賓客等用，則絶非狹小之構造，可以推知。</p>

  <p class="bodytext">牧齋遺事云：</p>

  <p class="bodytext-fs-only-np">牧齋於虞山北麓，搆樓五楹，匾曰絳雲，取真誥絳雲仙姥下降，仙好樓居，以况柳，以媚柳也。牙籤萬軸，充牣其中。下置繡幃瓊榻，相與日夕晤對。錢集中所云，争先石鼎聯名句，薄暮銀燈算劫棋。（寅恪案，應作「争先石鼎搜聯句，薄怒銀燈算劫碁」。「薄怒」之誤爲「薄暮」，蓋涉「銀燈」而譌也。）蓋紀實也。牧齋披吟之好，晚而益篤。圖史校讎，惟河東君是職，臨文或有探討，柳輒上樓翻閲。雖縹緗盈棟，而某書某卷，隨手抽拈，百不失一。或用事微訛，旋爲辨正。牧翁悦其慧解，益加憐重。</p>

  <p class="bodytext">觚賸叁吴觚下「河東君」條云：</p>

  <p class="bodytext-fs-only-np">柳歸虞山宗伯，自爲絳雲仙姥下降，仙好樓居，乃枕峰依堞於半野堂後，搆樓五楹，窮丹碧之麗，扁曰絳雲。大江以南，藏書之家，無富於錢。至是益購善本，加以汲古雕鎸，輿致其上，牙籤寶軸，參差充牣。其下黼幃瓊寢，與柳日夕相對。所云，争先石鼎搜聯句，薄怒銀燈算劫碁。蓋紀實也。宗伯吟披之好，晚齡益篤，圖史較讐，惟柳是問。每於畫眉餘暇，臨文有所討論，柳輒上樓繙閲，雖縹緗浮棟，而某書某卷，拈示尖纖，百不失一。或用事微有舛訛，隨亦辨正。宗伯悦其慧解，益加憐重。</p>

  <p class="bodytext">寅恪案，牧齋遺事言「下置繡幃瓊榻，相與日夕晤對」。觚賸言「其下黼幃瓊寢，與柳日夕相對」。則錢柳之住室實在絳雲樓下。可與曹秋岳「宗伯樓下驚起」之語相印證。鄙意書籍之貯藏，在常熟近海潮濕地域，自以樓上爲宜。樓下縱有披閲之本，但大多數當必置於樓上無疑。牧齋「三重閣上理琴書」之句，「三重」之「三」，或不必拘泥，然「閣上」一辭，應可信也。至接待男性賓客之室，必在樓下，而不在「五楹」之内，疑是絳雲樓下之廂房也。觀絳雲樓未焚以前，牧齋作品中如牧齋外集貳伍「跋偈庵詩册」末署：「庚寅正月書于沁雪石下。」及「題爲黄子羽書詩册」末署：「庚寅二月二十五日蒙叟錢謙益書於絳雲樓左廂之沁雪石下。」並黄梨洲思舊録「錢謙益」條（參南雷文案貳「天一閣藏書記」。）所云：「余數至常熟，初在拂水山莊，繼在半野堂，絳雲樓下。後公與其子孫貽（愛）同居，余即住於其家。」則知絳雲樓下，别有廂房，供留宿賓客之用。至沁雪石者，原爲元代趙松雪孟頫舊物。上引有學集貳秋槐詩支集附河東君「洗罷新松看沁雪」句及此詩後，牧齋答陳開仲詩「沁雪摩挲新拜石」句，（可參有學集壹捌「徐存永尺木集序」：「坐絳雲樓下，摩挲沁雪石。」等語。）即與此有關。此石本末見錢曾注牧齋「沁雪」句云：</p>

  <p class="bodytext-fs-only-np">沈石田圖琴川錢氏沁雪石詩序：「吴興趙文敏鷗波亭前有二石。一曰沁雪。一曰垂雲。垂雲流落雲間，已不可考。沁雪在海虞縣治中。錢允言氏購得之。白石翁爲作圖，系之以詩。石上勒沁雪二字，是松雪翁八分書。」</p>

  <p class="bodytext">徐復祚花當閣叢談（一作石邨老委談。）肆「沁雪石」條（可參虞陽説苑乙編虞山雜記「垂雲沁雪二石」條。）云：</p>

  <p class="bodytext-fs-only-np">沁雪石原趙松雪家故物也。松雪寶二石，一名垂雲，今在松江某大家。沁雪質純黑，遇雨潤，則白色隱起如雪，故名。不知何時乃入吾常熟縣治後堂。（虞山雜記作「沁雪者，石質黑，而額上一方，雪着即消。今在環秀。」）會縣尹某愛女病，命女巫治之。錢昌時掌邑賦，默囑巫，令稱石爲祟。尹命牽出之，於是爲錢氏物。</p>

  <p class="bodytext">又談遷棗林雜俎義集名勝「沁雪石」條云：</p>

  <p class="bodytext-fs-only-np">趙子昂鷗波亭前有石二，曰沁雪，曰垂雲。垂雲流落雲間，已不可考。沁雪石在常熟縣署中，有鎸字。或云，沁雪子昂妾也。（寅恪案，若果如或説，則牧齋之求得此石，疑與河東君有關也。）錢侍御岱乘邑侯女疾，嗾巫言石爲祟，出之，得歸錢氏，在徐上舍處。</p>

  <p class="bodytext">柳南隨筆肆「沁雪石」條云：</p>

  <p class="bodytext-fs-only-np">沁雪石趙松雪鷗波亭前物也。後入吾邑縣治中，邑人錢昌以計出之。既而歸於錢，置之絳雲樓前。不久樓火，石亦燼。</p>

  <p class="bodytext">前引湯漱玉玉臺畫史叁所載黄媛介畫扇署欵云：「甲申夏日書于東山閣。」此「東山閣」之名，是否皆令借以指絳雲樓總體而言，藉免「齊牢攜絳雲」之「齊牢」嫌疑。若作如是解釋，則皆令住室，即是樓下之廂房。抑或「閣」字乃指樓上，蓋皆令實住於樓上，與樓下錢柳之寢室間隔稍遠也。</p>

  <p class="bodytext">靳榮藩吴詩集覽壹貳上「題鴛湖閨詠」四首。其二云：</p>

  <p class="bodytext-fs-only-np">休言金屋貯神仙。獨掩羅裙淚泫然。栗里縱無歸隱計，鹿門猶有賣文錢。女兒浦口堪同住，新婦磯頭擬種田。夫婿長楊須執戟，不知世有杜樊川。</p>

  <p class="bodytext">其三云：</p>

  <p class="bodytext-fs-only-np">絳雲樓閣敞空虚。女伴相依共索居。學士每傳青鳥使，蕭娘同步紫鸞車。新詞折柳還應就，舊事焚魚總不如。記向馬融譚漢史，江南淪落老尚書。</p>

  <p class="bodytext">第叁首末附評語云：</p>

  <p class="bodytext-fs-only-np">離隱之目，本自新樣。「栗里縱無歸隱計」，若砭其「隱」字，正是剔清「離」字也。故此首云，「女伴相依共索居」。「索居」上有「相依」字，「共」字，亦奇。（寅恪於前第貳章已引此題第貳首兩句，并靳氏評語。兹爲解釋便利，故重録之。）</p>

  <p class="bodytext">寅恪案，前於第貳章論梅村此題第貳首末句「不知世有杜樊川」乃謂錢牧齋，非指張天如。今更合此題第貳第叁兩首並讀之，駿公詩意尤爲明顯。第叁首「女伴相依共索居」句，亦是皆令暫居絳雲樓時之實况，蓋雖與女伴相依，而皆「索居」也。</p>

  <p class="bodytext">又有學集貳秋槐詩支集河東君依韻奉和牧齋「人日示内」二首之二，中有「洗罷新松看沁雪」之句，此題之後爲「贈黄若芷大家四絶句」云：</p>

  <p class="bodytext-fs-first-np">節比青陵孝白華。齋心况復事毘耶。丹鉛點染從遊戲，只似諸天偶雨花。</p>

  <p class="bodytext-fs-np">旃檀雲氣湧香臺。蓮漏初殘貝葉開。丈室掃除容寶座，散花天女故應來。</p>

  <p class="bodytext-fs-np">暈碧圖黄謝物華。香燈禪板道人家。中庭只有寒梅樹，邀得仙人萼緑華。</p>

  <p class="bodytext-fs-last-np">鷗波亭向絳雲開。沁雪虚庭絶點埃。墨竹數枝香一縷，小窗留待仲姬來。（寅恪案，河東君此首之意，自是以管仲姬比媛介。但揆之牧齋所以求得沁雪石置於絳雲樓前者，蓋以己身比松雪，而以河東君比仲姬也。牧齋前此爲築絳雲樓之故，不得已而賣趙松雪舊藏之兩漢書於謝象三，致使其不能享有對美人讀寶書之天福，遂無可奈何對美人玩奇石，聊用彌補舊日之遺憾歟？由是言之，此沁雪石者，在牧齋意中，本與河東君有關。在河東君詩中，則又借之以指媛介。然則此石亦是與惠香之名相同，可以概括合此條件之女性，不必限於某一人也。）</p>

  <p class="bodytext">據錢遵王注本，此題下有一「附」字，與上一題「依韻奉和二首」下有一「附」字者，體例正同，可證此四絶句，亦是河東君作品，非牧齋所賦也。黄若芷者，未審爲何人，但既稱之爲「大家」，則必是女教師，而非尋常婦人可知。第肆首全部皆以趙孟頫夫人管道昇爲比，然則合此等條件之河東君女友，恐舍黄媛介外，别無他人。又「若芷」兩字，皆與「香」字有關。前論牧齋於崇禎九年丙子，已有惠香閣之名，惟此金屋，蓋所以留待將來之阿嬌，而此阿嬌不必爲一確定之人，任何女性，苟有當牧齋之意者，即目之爲惠香，亦無不可。若依此解釋，論惠香之名時，曾引庾子山詩「流水桃花色，春洲杜若香」等句，今觀「若芷」之稱，更與杜牧之「春日言懷，寄虢州李常侍十韻」詩，「風畦芷若香」句（見全唐詩第捌函杜牧貳。）字字切合。是若芷固一惠香也。或謂贈若芷詩第壹首第壹句「節比青陵」之語，似與媛介身世未合，殊有可疑。但皆令於亂離之中，不被污染，縱遭嫌忌，亦能始終與其夫楊世功相守，當可借青陵臺相比擬，不必過於拘泥。惟「天女散花」及「萼緑華」之典，稍有語病，與王漁洋以秋娘比黄皆令，正復相似。此皆令之兄所以不喜其妹與河東君往來之故歟？復次，李漁笠翁十種曲中有「憐香伴」一種。曲海總目提要貳壹謂此曲「憑空結撰，無所本」。鄙意十種曲中如「意中緣」之類，即指當時之事。「憐香伴」恐非全無所本。或者「憐」乃楊影憐之「憐」，「香」乃惠香或黄若芷之「香」。「伴」乃「女伴相依共索居」之「伴」。「憐香伴」曲中，崔雲箋之「雲」，與「阿雲」之「雲」有關。崔曹二女立誓並嫁范生，及雲箋托病願退居，讓曹語花爲正室，與惠香在牧齋家中護視河東君之病事及牧齋贈惠香詩「並蒂雙棲宿有期」句，亦頗相類。至雲箋語花賦詩定交，其題爲「美人香」則「美人」本河東君别號，而「香」則是「惠香」之「香」也。由此言之，「憐香伴」與「意中緣」，俱有所本，不過「憐香伴」隱諱特甚，撰曲海提要者，遂不能知其所指之實在人物耳。寅恪讀梅村「題鴛湖閨詠」戲用彩筆體爲賦一律，附録於此，以博通人之一粲。斯固心中尚存黑白之盲瞽應有事也。詩云：</p>

  <p class="bodytext-fs-only-np">載筆風塵未飽温。何妨招隱入朱門。紅巾翠袖誰揩淚，碧海青天共斷魂。炊劍乾坤珍白璧，擔簦身世怕黄昏。憐香伴侣非耶是，留付他時細討論。</p>

  <p class="bodytext">抑更有可論者，有學集貳拾「贈黄皆令序」（此文前已引其一部分，兹爲便利起見，故全録之。）云：</p>

  <p class="bodytext-fs-only-np">絳雲樓新成，吾家河東邀皆令至止。硯匣筆牀，清琴柔翰。挹西山之翠微，坐東山之畫障。丹鉛粉繪，篇什流傳。中吴閨闥，侈爲盛事。南宗伯署中，閑園數畝，老梅盤拏，柰子花如雪屋。烽烟旁午，訣别倉皇。皆令擬河梁之作，河東抒雲雨之章。（寅恪案，梅村家藏藳伍捌梅村詩話「黄媛介」條略云：「媛介後客於牧齋柳夫人絳雲樓中。樓燬於火，牧齋亦牢落，嘗爲媛介詩序，有今昔之感。媛介和余詩［四首之四，末兩句］曰，憶昔金閨曾比調，莫愁城外小江干。」可與牧齋此文參閲也。又「雲雨之章」之「雲」當作「零」。檢文選貳拾孫子荆「征西官屬送於陟陽候作詩一首」云：「晨風飄歧路，零雨被秋草。」及宋書陸柒謝靈運傳略云：「史臣曰，子荆零雨之章，正長朔風之句。」牧齋之語，蓋出於此。淺人不曉，習聞高唐賦「雲雨」之辭，因而抄寫譌誤，遂致比儗不倫，殊可笑也。）分手前期，蹔游小别，迄今數年矣。今年冬，余遊湖上，皆令僑寓秦樓，見其新詩，骨格老蒼，音節頓挫。雲山一角，落筆清遠，皆視昔有加，而其窮亦日甚。湖上之人，有目無覩，蠅鳴之詩，鴉塗之字，互相題拂，於皆令莫或過而問焉。衣帔綻裂，兒女啼號，積雪拒門，炊烟冷突。古人賦士不遇，女亦有焉。吁！其悲矣！滄海横流，劫灰蕩埽，留署古梅老柰，亦猶夫上林之盧橘，寢園之櫻桃，斬刈爲樵薪矣。絳雲圖書萬軸，一夕煨燼，與西清東觀，琅函玉軸俱往矣！紅袖告行，紫臺一去，過清風而留題，望江南而祖别。少陵墮曲江之淚，遺山續小孃之歌，世非無才女子，珠沉玉碎，踐戎馬而换牛羊，視皆令何如？皆令雖窮，清詞麗句，點染殘山剩水間，固未爲不幸也。河東湖上詩：「最是西泠寒食路，桃花得氣美人中。」皆令苦相吟賞。今日西湖，追憶此語，豈非窮塵往劫？河東患難洗心，懺除月露，香燈禪版，浄侣蕭然。皆令盍歸隱乎？當屬賦詩招之。</p>

  <p class="bodytext">吴應箕留都見聞録上園亭門云：</p>

  <p class="bodytext-fs-only-np">六部各有園，皆爲之不及百年。禮户二部俱在洪武門之左。禮部有敞亭可憇，户部有高樓可眺。亦引水爲池，恨疏鑿不得法耳。余親見園中竹樹時爲堂官斫取。又衆以傳舍視之，不久廢圮矣。</p>

  <p class="bodytext">寅恪案，牧齋此序未能考定何時所作。但河東君贈黄若芷詩，附於「庚寅人日」詩後，庚寅十月二日絳雲樓焚燬，牧齋此文中已言及之。又序中有「香燈禪版」之語，與河東君贈黄若芷詩「香燈禪版道人家」之句，可相印證。然則序中之「今年冬，余遊湖上」乃指順治七年庚寅之冬季歟？若果所揣測者不誤，河東君贈黄若芷詩，亦即序中「當屬［河東］賦詩以招之」之詩耶？至牧齋序文之佳妙，讀者自能知之，不待多論也。吴次尾所記南京禮部園一條，與牧齋任職弘光朝之時間相距極近，故附録之，以資參證。兹尚有關涉絳雲樓者數事，附論述之於下。</p>

  <p class="bodytext">牧齋尺牘中「致瞿稼軒」十四首。其二云：</p>

  <p class="bodytext-fs-only-np">癸未詩一卷，乞付文華刻入。文部缺者，即日補上也。墨似未必真，如真則不如新墨多矣。賤内辱太親母寵招，理應趨赴，何敢自外。第恐太費華筵耳。容伸謝不一。</p>

  <p class="bodytext">其六云：</p>

  <p class="bodytext-fs-only-np">小樓卜築，重荷玉趾，但以輶褻爲愧耳。看菊自當如約。</p>

  <p class="bodytext">其十一云：</p>

  <p class="bodytext-fs-only-np">内人性頗惉懘，再三商榷，以爲必待小樓成後，奉屈太母，然後可以赴召。其意確不可回，似亦一念恪慎，非有他意，只得聽之也。更俟面謝，不盡。</p>

  <p class="bodytext">其十二云：</p>

  <p class="bodytext-fs-only-np">和韻四首，風致婉麗。以巴人之唱，而辱陽春之和，吾滋愧矣。拙集已料理三卷，乞付文華，即當續補，以湊十卷之數，舊作似難再投也。</p>

  <p class="bodytext">其十三略云：</p>

  <p class="bodytext-fs-only-np">華堂曲宴，大費郇廚，附謝不盡。泉酒領到，謝謝。</p>

  <p class="bodytext">寅恪案，上所擇録牧齋尺牘五通，皆爲崇禎十六年癸未冬間建築絳雲樓及刊刻初學集時之作品。「太親母」者，稼軒之夫人，孫愛妻之祖母也。前論顧云美本末時，引牧齋「先太淑人述」，已言及之矣。牧齋書中所言之墨及酒，疑俱稼軒贈與河東君者。蓋牧齋不善書（見牧齋有學集補「題丁菡生藏余尺牘小册」。）而河東君善書。牧齋不善飲，而河東君善飲。（見前論「採花釀酒歌」節。）稼軒之於牧齋，以老門生而兼太親翁之資格，又爲深能欣賞河東君之人，豈有不知「寶劍遺壯士，紅粉贈佳人」之諺語，轉以寶劍贈非壯士之牧齋耶？據此等瑣事，更可證知稼軒在牧齋家庭中，乃河東君之黨，而非陳夫人之黨矣。至稼軒和韻四首，今檢瞿忠宣公集，未見有適合此時間和牧齋四首之詩者，甚難確指其爲何題。或者即和絳雲樓上梁詩八首中之四首，與毛子晉所和詩，俱是同時之作品也。毛子晉野外詩載「登錢夫子絳雲樓和韻八首」。前第壹題爲「題垂虹橋亭」中有「秋風垂釣圖」。前第貳首爲「仲木來居池上寄之」。中有句云：「記取湖濱乙酉年」。其後第貳題爲「丙戌春分病起」。初據此推計，似子晉和絳雲樓詩作於順治二年乙酉秋季以後，三年丙戌春分以前。此時明南都已傾覆，牧齋隨例北遷，尚未還家。然子晉和絳雲樓詩，不見有國亡家散，人去樓空之感，則此和詩疑是絳雲樓初成時所作，後來因有忌諱，遂加修改，故排列次序亦不依初稿作成之先後耶？俟考。子晉詩不甚佳妙，故不録於此，讀者取毛集參之可也。</p>

  <p class="bodytext">又有學集肆肆有「愚樓對」一篇，牧齋借施氏之愚樓，以誇其絳雲樓，文字詼奇，可稱佳作。兹節録於後，聊備絳雲樓全部公案中之一事云爾。</p>

  <p class="bodytext">其文略云：</p>

  <p class="bodytext-fs-only-np">愚山子治臨江之公廨，撤故亭爲愚樓。山陰徐伯調記其事於石。（寅恪案，「愚山子」即施閏章。事蹟見清史稿肆捌玖文苑壹本傳等。徐伯調即徐緘。事蹟見浙江通志壹捌拾文苑叁本傳等。）余讀而美其文，傳示坐客。客有啐於旁者曰，子之營絳雲也，可謂夸矣。烏目再成，雀離交加。真檐翠微，鬬杗丹霞。叢屋架棟，四部五車。如鳸竊脂，如雀啄花。剖葦負版，殫瘁厥家。祝融作難，焚如突如。緑字焦爛，丹書掀飛。珠塵玉膏，狼籍路衢。主人耄矣，誅茅燼餘。踅鼻枳足，驕<img alt="" class="zhangyue-img-h1" src="../Images/image01483.gif" zy-enlarge-src="none"/>之廬。過者竊笑，咸欲削絳雲之扁，而謚之以愚。言已假寐囈語，有夫絳衣大冠，執而數之曰，余絳雲之守神也。用誓告汝，昔者金鏡委光，珠囊不收。經典漫漶，俗學嘲啁。主人奮肰，鈎河雒，披墳丘，穿地藏，羅天球。整齊經史，津涉姒周。寶書玉牒，旁摭曲蒐。神工百王，聖德千秋。浴堂沈沈，宣室悠悠。插牙籤其如織，執丹書以告修。枝柱乎星紀之虚，巋然此樓也。雲漢黯霮，墨穴晦冥。有光激射，上直帝廷。上帝曰，咨宿戒六丁，霞車日轂，載而上征。東澗老人與客同夢，蹶然而起。燈明風肅，神告在耳。幸斯文之未喪，知皇覽之不可以忽遺也。命筆書愚樓對，以復于愚山子。</p>

  <p class="bodytext">「絳雲樓上梁」詩第貳首云：</p>

  <p class="bodytext-fs-only-np">麗譙如帶抱簷楹。置嶺標峯畫不成。窣堵波呈雙馬角，招真治近一牛鳴。琴繁山應春絃響，月白香飄夜誦聲。還似玉真清切地，雲窻風户伴君行。</p>

  <p class="bodytext">寅恪案，此首寫絳雲樓上所能望見之景物及樓中絃誦之聲也。其他如「招真治」等，已詳遵王注，無取多論。</p>

  <p class="bodytext">第叁首云：</p>

  <p class="bodytext-fs-only-np">曾樓新樹絳雲題。（自注：「紫微夫人詩云，乘飈儔衾寢，齊牢攜絳雲。故以絳雲名樓。」）禁扁何殊降紫泥。初日東南長自炤，浮雲西北任相齊。花深網户流鶯睡，風穩雕梁乳燕棲。一曲洞簫吹引鳳，人間唱斷午時鷄。</p>

  <p class="bodytext">第肆首云：</p>

  <p class="bodytext-fs-only-np">三年一笑有前期。病起渾如乍嫁時。（自注：「泛舟詩云，安得三年成一笑。君病起，恰三年矣。」）風月重窺新柳眼，海山未老舊花枝。争先石鼎搜聯句，薄怒銀燈算劫碁。見説秦樓夫婦好，乘龍騎鳳也參差。</p>

  <p class="bodytext">寅恪案，此兩首最佳，而遵王無所解釋，蓋皆是河東君本事，特有意不作一字，殊可恨可笑也。第叁首第壹句標出命名之由，據第貳句之意，書絳雲樓扁之人，疑即是河東君。否則牧齋不致作此諛辭。前引翁瓶廬之言，謂河東君之書奇氣滿紙，想此樓扁亦復如是也。第叁句用陌上桑之典，以河東君比羅敷，亦暗寓「美人」之號。第肆句不僅自發牢騷，且用河東君「望斷浮雲西北樓」句之今典。第柒句不僅用蕭史之古典，亦兼用牧齋「鶴引遥空鳳下樓」句之今典。第肆首第叁句用河東君「春前柳欲窺青眼」句及牧齋「曲中楊柳齊舒眼」句之今典。皆見前論東山詶和集有關諸詩，兹不復贅。</p>

  <p class="bodytext">第伍首云：</p>

  <p class="bodytext-fs-only-np">絳雲樓閣牓齊牢。知有真妃降玉霄。匏爵因緣看墨會，（自注：「紫清真妃示楊君，有匏爵分味，墨會定名之語。」）苕華名字記靈簫。（自注：「真妃名鬱嬪，字靈簫。並見真誥。」）珠林有鳥皆同命，碧樹無花不後凋。攜手雙臺攬人世，（自注：「攜手雙臺，亦真誥語。」）巫陽雲氣自昏朝。</p>

  <p class="bodytext">第陸首云：</p>

  <p class="bodytext-fs-only-np">燕寢凝香坐翠微。辰樓修曲啓神扉。逍遥我欲爲天老，恬淡君應似月妃。霞炤牙箱雙玉檢，風吹綸絮五銖衣。夕陽樓外歸心處，縣鼓西山觀落暉。（寅恪案，「觀」下牧齋自注一「去」字。蓋内典止觀之義。遵王注引觀經，甚是。」）</p>

  <p class="bodytext">寅恪案，此兩首多用真誥典故，牧齋自注及遵王注，皆已詳述。惟第伍首第伍句「同命」之語，竟成詩讖，可哀也已。</p>

  <p class="bodytext">第柒首云：</p>

  <p class="bodytext-fs-only-np">寶架牙籤傍綺疏。仙人信是好樓居。風飄花露頻開卷，月炤香嬰對較書。拂紙丹鉛雲母細，篝燈簾幙水精虚。昭容千載書樓在，結綺齊雲總不如。</p>

  <p class="bodytext">寅恪案，第肆句乃是寫實，而非泛語也。詳見第伍章論列朝詩集節所引牧齋遺事「柳夫人生一女」條。兹暫不涉及。但今天壤間不知是否實有河東君所校之書籍，尚待訪問。據神州國光社影印東澗寫校李商隱詩集三卷。其中除牧齋外，别有一人校寫之手跡。取國光社影印柳如是山水畫册河東君題字相比較，頗有類似之處。但以無確切不疑之河東君手跡可爲標準，故未敢斷定東澗寫校李集中，别一人之手筆，出於河東君也。第柒句之典見計有功唐詩紀事叁「上官昭容」條（參全唐詩第陸函吕温貳。）其文云：</p>

  <p class="bodytext-fs-only-np">正（貞）元十四年崔仁亮於東都買得研神記一卷，有昭容列名書縫處。吕温感歎，因賦上官昭容書樓歌云，漢家婕妤唐昭容。工詩能賦千載同。自言才藝是天真。不服丈夫勝婦人。歌闌舞罷閑無事。縱恣優游弄文字。玉樓寶架中天居。緘奇秘異萬卷餘。水精編帙緑鈿軸，雲母擣紙黄金書。風飄花露清旭時。綺窻高掛紅綃帷。香囊盛煙繡結絡，翠羽拂案青琉璃。吟披嘯卷紛無已，皎皎淵機破研理。詞縈綵翰紫鸞迴，思耿寥天碧雲起。碧雲起，心悠哉。境深轉苦坐自催。金梯珠履聲一斷，瑶堦日夜生青苔。青苔秘仙關。曾比羣玉山。神仙杳何許，遺逸滿人間。君不見洛陽南市賣書肆。有人買得研神記。紙上香多蠹不成。昭容題處猶分明。令人惆悵難爲情。</p>

  <p class="bodytext">牧齋之用此典，蓋有取於和叔「自言才藝是天真。不服丈夫勝婦人」之語，以其與河東君性格甚爲切合故也。又河東君於崇禎十二三年遊杭州時，曾寄寓汪然明横山别墅，（見河東君致汪然明尺牘第壹，第壹捌及第壹玖等通。）後來牧齋於崇禎十四年春遊黄山過杭州時，亦寓汪氏横山别墅。今東山詶和集及初學集載有「横山汪氏書樓」七律一首，前已論釋，不須更贅。惟可注意者，即「書樓」二字，恐是牧齋因河東君曾寄寓其處，遂特加此二字，以媲美於上官婉兒，非然明别墅原有書樓之目也。俟考。餘可參第貳章所引牧齋「觀美人手跡，戲題絶句七首」第陸首自注及有學集肆柒「明媛詩緯題詞」等。</p>

  <p class="bodytext">第捌首云：</p>

  <p class="bodytext-fs-only-np">駕月標霞面面新。玉簫吹徹鳳樓春。緑窻雲重浮香母，翠蠟風微守谷神。西第總成過眼夢，東山猶少畫眉人。憑闌共指塵中笑，差跌何當更一塵。</p>

  <p class="bodytext">寅恪案，第叁聯上句之「西第」，以梁冀比周延儒。（見後漢書列傳伍拾上馬融傳及同書列傳貳肆梁統傳附梁冀傳。）蓋此時玉繩已死矣。下句之「畫眉人」，乃謂被畫眉之人，以張敞夫人比河東君。牧齋心目中固無陳夫人，豈不知此語未免唐突謝安石之劉夫人耶？</p>
</body>
</html>