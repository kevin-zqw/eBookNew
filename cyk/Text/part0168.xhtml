<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0007.css" rel="stylesheet" type="text/css"/>
</head>
<body>
  <h3 class="text-title-3">戲題有學集高會堂詩後</h3>

  <p class="bodytext1">竹外横斜三兩枝。分明不是暮春期。未知輕薄芳姿意，得會衰殘野老思。萬里西風吹節换，夕陽東市索琴遲。可憐詩序難成讖，十月桃花欲笑時。</p>

  <p class="bodytext-margin">順治十三年丙申秋冬間，牧齋往松江遊説馬進寶反清告一段落。次年復往金陵，蓋欲陰結有志復明之人，以爲應接鄭延平攻取南都之預備。其流連文酒，詠懷風月，不過一種烟幕彈耳。此年之詩，前已多引證，兹擇録有學集詩注捌長干塔光集中順治十四年丁酉所作諸詩最有關復明運動及饒有興趣者詮論之於下。</p>

  <p class="bodytext">「櫂歌十首爲豫章劉遠公題扁舟江上圖」其一云：</p>

  <p class="bodytext-fs-only-np">家世休論舊相韓。煙波千里一漁竿。扁舟莫放過徐泗，恐有人從圯上看。（自注：「遠公故相文端公之孫，尚寶西佩［斯瑋］之子。」寅恪案，并可參同書同卷「金陵雜題絶句」二十五首之二十二自注及華笑廎雜筆壹黄梨洲先生此題批語。）</p>

  <p class="bodytext">其三云：</p>

  <p class="bodytext-fs-only-np">吴江煙艇楚江潮。瀨上蘆中恨未消。重過子胥行乞地，秋風無伴自吹簫。</p>

  <p class="bodytext">寅恪案，遠公爲劉一燝之孫。明史貳肆拾劉一燝傳略云：</p>

  <p class="bodytext-fs-only-np">劉一燝字季晦，南昌人。光宗即位，擢禮部尚書兼東閣大學士。［魏］忠賢大熾，矯旨責一燝誤用［熊］廷弼，削官。追奪誥命，勒令養馬。崇禎改元，詔復官，遣官存問。八年卒。福王時，追謚文端。</p>

  <p class="bodytext">季晦在福王時追謚文端，殆由牧齋之力。蓋此時牧齋任禮部尚書故也。遠公之至南京，不知有何企圖，據牧齋詩旨，以張良伍員報韓復楚相期許，則遠公之志在復明，爲牧齋所特加接納者之一，又可推知矣。</p>

  <p class="bodytext">「顧與治書房留余小像自題四絶句」其一云：</p>

  <p class="bodytext-fs-only-np">崚嶒瘦頰隱燈看。况復撑衣骨相寒。指示傍人渾不識，爲他還著漢衣冠。</p>

  <p class="bodytext">寅恪案，第二句有李廣不封侯之歎，即己身在明清兩代，終未能作宰相之意。末二句則謂己身已降順清室，爲世所笑駡，不知其在弘光以前，固爲黨社清流之魁首。感慨悔恨之意，溢於言表矣。</p>

  <p class="bodytext">其二云：</p>

  <p class="bodytext-fs-only-np">蒼顔白髮是何人。試問陶家形影神。攬鏡端詳聊自喜，莫應此老會分身。</p>

  <p class="bodytext">寅恪案，末二句自謂身雖降清，心思復明，殊有分身之妙術也。</p>

  <p class="bodytext">其三云：</p>

  <p class="bodytext-fs-only-np">數卷函書倚浄瓶。匡牀兀坐白衣僧。驪山老母休相問，此是西天貝葉經。</p>

  <p class="bodytext">寅恪案，牧齋表面雖屢稱老歸空門，實際後來曾有隨護鄭延平之舉動。今故作反面之語，以遜辭自解，藉之掩飾也。</p>

  <p class="bodytext">其四云：</p>

  <p class="bodytext-fs-only-np">褪粉蛛絲網角巾。每煩<span alt="unicode">㯶</span>拂拭煤塵。凌煙褒鄂知無分，留與書帷伴古人。</p>

  <p class="bodytext">寅恪案，網巾乃明室所創，前此未有，故可以爲朱明室之標幟，周吉甫暉續金陵瑣事「萬髮皆齊」條云：</p>

  <p class="bodytext-fs-only-np">太祖一夕微行至神樂觀，見一道士結網巾。問曰，此何物耶？對曰，此網巾也，用以裹之頭上，萬髮皆齊矣。次日，有旨召神樂觀結網巾道士，命爲道官，仍取其網巾，遂爲定式。</p>

  <p class="bodytext">小腆紀傳伍貳畫網巾先生傳（寅恪案，徐氏所記出戴名世撰「畫網巾先生傳」。見戴南山先生全集柒。）略云：</p>

  <p class="bodytext-fs-only-np">畫網巾先生者，不知何許人。（寅恪案，小腆紀傳叁玖劉中藻傳云：「中藻子思沛，時羈浦城獄中，聞父死，曰，父死節，子可不繼先志乎！亦死。或曰，思沛即畫網巾先生也。」小腆紀年附考壹陸順治六年四月「我大清兵克福安，明魯兵部尚書東閣大學士劉中藻死之」條，亦載此事，但附考曰：「福建續志，福寧府志俱云思沛即世所稱畫網巾先生，而福安縣志謂思沛羈浦中獄中，聞中藻死，曰，父死節，子可不繼先志乎！亦死。浦城縣志亦云然。按畫網巾先生死泰寧之杉津，自另是一人。」兹附録於此，以供參考。）服明衣冠，從二僕，匿迹光澤山寺中。守將吴鎮掩捕之，送邵武，鎮將池鳳鳴訊之，不答。鳳鳴偉其貌，爲去其網巾，戒軍中謹事之。先生既失網巾，盥櫛畢謂二僕曰，衣冠歷代舊制，網巾則我太祖高皇帝創爲之，即死，可忘明制乎？取筆墨來，爲我畫網巾額上。畫已，乃加冠。二僕亦交相畫也。每晨起以爲常。軍中譁之，呼曰畫網巾云。［王之綱斬之，］挺然受刃於泰寧之杉津。泰人聚觀之，所畫網巾，猶斑斑在額上也。</p>

  <p class="bodytext">小腆紀年附考壹柒順治七年庚寅十二月丙申（十七日）「明督師大學士臨桂伯瞿式耜，江廣總督兵部尚書張同敞猶在桂林諭降不屈，死之」條云：</p>

  <p class="bodytext-fs-only-np">［張］同敞手出白網巾於懷，曰，服此以見先帝。</p>

  <p class="bodytext">錢曾牧齋投筆集箋注上「後秋興之二」第陸首「胡兵翻爲倒戈愁」句，牧齋自注云：</p>

  <p class="bodytext-fs-only-np">營卒從諸酋長，皆袖網巾氈帽，未及倒戈而還。</p>

  <p class="bodytext">等，可以爲證。牧齋此詩前二句，亦同此旨。末二句自謂不能將兵如唐之段志玄尉遲敬德，只能讀書作文。此本是真實語，但其在弘光時，自請督師以禦清兵，則恐是河東君之慫慂勸勉，遂有是請耳。</p>

  <p class="bodytext">「題畫」云：</p>

  <p class="bodytext-fs-only-np">秋聲卷白波。青山斷處暮雲多。沉沙折戟無消息，臥看千帆掠檻過。</p>

  <p class="bodytext">寅恪案，遵王注本此詩列於「燕子磯歸舟作」後一題，「歸舟」詩有「薄寒筋力怯登樓」及「風物正於秋老盡，蘆花楓葉省人愁」等句。涵芬樓本列於「燕子磯舟中作」前一題，「舟中」詩亦有「輕寒小病一孤舟」句。并參以此詩第壹句「<span alt="unicode">𢷾</span><span alt="unicode">𢷾</span>秋聲」之語，足證牧齋賦此「題畫」七絶，必在九月。全唐詩第捌函杜牧肆「赤壁」詩云：</p>

  <p class="bodytext-fs-only-np">折戟沈沙鐵未銷。自將磨洗認前朝。東風不與周郎便，銅雀春深鎖二喬。</p>

  <p class="bodytext">前論魏白衣致書鄭延平謂「海道甚易，南風三日可直抵京口」。牧齋待至九月，以氣候風向之改變，知鄭氏無乘南風來攻南都之可能，遂不覺感樊川詩旨，而賦此「題畫」七絶也。</p>

  <p class="bodytext">「有人拈聶大年燈花詞戲和二首」其一云：</p>

  <p class="bodytext-fs-only-np">蕩子朝朝信，寒燈夜夜花。也知虚報喜，争忍剔雙葩。</p>

  <p class="bodytext">其二云：</p>

  <p class="bodytext-fs-only-np">燈花燭夜多。寂寞怨青娥。一樣銀缸裏，無花又若何。</p>

  <p class="bodytext">寅恪案，此爲憶河東君之作，不過藉和聶壽卿詩爲題耳。</p>

  <p class="bodytext">「橋山」云：</p>

  <p class="bodytext-fs-only-np">萬歲橋山奠永寧。守祧日月鎮常經。青龍閣道蟠空曲，玄武鈎陳衛杳冥。墜地號弓依寢廟，上陵帶劍仰神靈。金輿石馬依然在。蹴踏何人夙夜聽。</p>

  <p class="bodytext">寅恪案，此首爲明太祖孝陵而作。末二句則希望鄭延平率師來攻取南都也。</p>

  <p class="bodytext">「雞人」云：</p>

  <p class="bodytext-fs-only-np">雞人唱曉未曾停。倉卒衣冠散聚螢。執熱漢臣方借箸，畏炎胡騎已揚舲。（自注：「乙酉五月初一日召對，講官奏曰，馬畏熱，必不渡江。余面叱之而退。」）刺閨痛惜飛章罷，（自注：「余力請援揚，上深然之。已而抗疏請自出督兵。蒙温旨慰留而罷。」）講殿空煩側坐聽。腸斷覆杯池畔水，年年流恨繞新亭。</p>

  <p class="bodytext">寅恪案，此首爲牧齋自述弘光元年乙酉時事，頗有史料價值。末二句蓋傷福王及己身等之爲俘虜而北行也。</p>

  <p class="bodytext">「蕉園」云：</p>

  <p class="bodytext-fs-only-np">蕉園焚稿總凋零。况復中州野史亭。温室話言移漢樹，長編月朔改唐蓂。謏聞人自譌三豕，曲筆天應下六丁。東觀西清何處所，不知汗簡爲誰青。</p>

  <p class="bodytext">寅恪案，此首乃深惡當日記載弘光時事野史之誣妄，復自傷己身無地可託以寫此一段痛史也。噫！牧齋在弘光以前本爲清流魁首，自依附馬阮，迎降清兵以後，身敗名裂，即使著書，能道當日真相，亦不足取信於人。方之蔡邕，尤爲可歎也。又同書同卷「金陵雜題絶句」二十五首之十三云：</p>

  <p class="bodytext-fs-only-np">人儗陽秋家汗青。天戈鬼斧付沉冥。赤龍重焰蕉園火，燒却元家野史亭。</p>

  <p class="bodytext">此絶句亦自惜絳雲樓被焚，其所輯之明史稿本全部不存，與蕉園七律，可以互證，故附録之於蕉園詩後。</p>

  <p class="bodytext">「小至夜月食紀事」（自注：「十一月十有六日。」）云：</p>

  <p class="bodytext-fs-only-np">蟾蜍蝕月報黄昏。冬至陽生且莫論。飛上何曾爲玉鏡，落來那得比金盆。朦朧自繞飛烏羽，昏黑誰招顧兔魂。畫盡鑪灰不成寐，（涵芬樓本「不成」作「人不」。）一星宿火養微温。</p>

  <p class="bodytext">寅恪案，此首必有所指，今難確定，不敢多所附會。但檢小腆紀年附考壹玖「［順治十四年丁酉四月］明朱成功部將施舉與我大清兵戰於定海關，敗績死之」條云：</p>

  <p class="bodytext-fs-only-np">時成功謀大舉入長江，令舉招撫松門一帶漁船爲鄉導。舉至定海關，遭風入港，遇水師，力戰而死。</p>

  <p class="bodytext">然則鄭延平本擬於此年夏大舉入長江，不幸遭風失敗。牧齋當早知延平有是舉，故往金陵以待之，迄至小至日，以氣候之關係，知已無率舟師北來之希望，因有七八兩句之感歎歟？俟考。</p>

  <p class="bodytext">「至日作家書題二絶句」云：</p>

  <p class="bodytext-fs-first-np">至日裁書報孟光。封題凍筆蘸冰霜。栴檀燈下如相念，但讀楞嚴莫斷腸。</p>

  <p class="bodytext-fs-last-np">松火柴門紅豆莊。稚孫嬌女共扶牀。金陵無物堪將寄，分與長干寶塔光。</p>

  <p class="bodytext">寅恪案，此兩首文情俱妙，不待多論。唯據第貳首第貳句，知稚孫即桂哥，亦與趙微仲妻隨同河東君居於白茆港之紅豆莊，而不隨其父孫愛留寓城中宅内。然則牧齋聚集其所最愛之人於一處也。（可參前論「丙申重九海上作」四首之四。）第貳首末二句可參下一題「丁酉仲冬十有七日長至禮佛大報恩寺」。在牧齋之意，寶塔放光，即明室中興之祥瑞，將來河東君亦當分此光寵，以其實有暗中擘劃之功故也。</p>

  <p class="bodytext">「和普照寺純水僧房壁間詩韻，邀無可幼光二道人同作」云：</p>

  <p class="bodytext-fs-only-np">古殿灰沉朔吹濃。江梅寂歷對金容。寒侵牛目冰間雪，老作龍鱗燒後松。夜永一燈朝露寢，更殘獨鬼哭霜鐘。可憐漫壁横斜字，賸有三年碧血封。</p>

  <p class="bodytext">寅恪案，無可即方以智，幼光即錢澄之（見小腆紀傳貳肆方以智傳及同書伍伍錢秉鐙傳并吾炙集「皖僧幼光」條。）</p>

  <p class="bodytext">方錢二人皆明室遺臣託跡方外者，此時俱在金陵，頗疑與鄭延平率舟師攻南都之計劃不能無關。牧齋共此二人作政治活動，自是意中事也。純水僧房壁間詩之作者，究爲何人，未敢決言，但細繹牧齋詩辭旨，則此作者，當是明室重臣而死國難者，豈瞿稼軒黄石齋一輩人耶？俟考。</p>

  <p class="bodytext">「水亭撥悶二首」其一云：</p>

  <p class="bodytext-fs-only-np">不信言愁始欲愁。破牕風雪面淮流。往歌來哭悲鸜鵒，莫雨朝雲樂爽鳩。攬鏡每循宵茁髮。（涵芬樓本「宵茁」下自注云：「先作朝薙。」）擁衾常護夜飛頭。黄衫紅袖今餘幾，誰上城西舊酒樓。</p>

  <p class="bodytext">其二云：</p>

  <p class="bodytext-fs-only-np">瑣闈夕拜不知繇。熱鐵飛身一旦休。豈有閉唇能遁舌，更無穴頸可生頭。市曹新鬼争顱額，長夜寃魂怨髑髏。狼藉革膠供一笑，君王不替偃師愁。</p>

  <p class="bodytext">寅恪案，此二首辭旨奇詭，甚難通解。遵王注雖於字面略有詮釋，亦不言其用意所在。但牧齋賦詩必有本事，兹姑妄加推測，以備一説，仍待博識君子之教正。鄙意此二詩皆爲河東君而作。第壹首謂河東君之能救己身免於黄毓祺案之牽累。第貳首謂己身於明南都傾覆後隨例北遷期間，河東君受姦通之誣謗，特爲之辨明也。第壹首第柒句「黄衫紅袖」一辭，應解作紅袖中之黄衫。有學集詩注捌「金陵雜題絶句」二十五首之十「女俠誰知寇白門」及「黄土蓋棺心未死」二句，（全詩前已引。）蓋謂白門已死，今所存之女俠，唯河東君一人足以當之。即與上引杜讓水「帳内如花真俠客」句，同一辭旨。第捌句兼用漢書玖貳遊俠傳萭章傳：「萭章字子夏，長安人也。長安熾盛，街閭各有豪俠。章在城西新市，號曰城西萭子夏。」並太平廣記肆捌伍許堯佐柳氏傳「會淄青諸將合樂酒樓」及「柳氏志防閑而不克」等語。此兩出處遵王注均未引及。第貳首第壹句遵王雖用後漢書百官志引衛宏漢舊儀曰，「黄門郎屬黄門令，日暮入對青瑣門拜，名曰夕郎」以爲釋。鄙意牧齋既未曾任給事中，則遵王所解無著落。疑牧齋意謂弘光出走，乃詔王覺斯及己身留京迎降，唐代詔書其開端必有「門下」二字，即王摩詰所謂「夕奉天書拜瑣闈」之「天書」。（見全唐詩第貳函王維肆「酬郭給事」。）弘光詔殊不知其來由也。第貳句遵王注云：</p>

  <p class="bodytext-fs-only-np">首楞嚴經：歷思則能爲飛熱鐵，從空雨下。五燈會元：世尊説大集經，有不赴者，四天門王飛熱鐵輪，追之令集。</p>

  <p class="bodytext">甚是。蓋謂清兵突至南都，逼迫己身等執以北行也。第柒第捌兩句遵王注引列子湯問篇，周穆王怒偃師所造倡者以目招王之左右侍妾，遂欲殺偃師，偃師乃破散唱者以示王，皆革膠等假物所造之物語。牧齋意謂河東君受姦通之誣謗，實無其事，即投筆集上後秋興之三「小舟惜别」詩「人以蒼蠅污白璧」句之旨也。</p>

  <p class="bodytext">「投宿崇明寺僧院有感二首」其一云：</p>

  <p class="bodytext-fs-only-np">秋卷風塵在眼前。莽蒼迴首重潸然。（涵芬樓本「莽蒼」作「蒼茫」。）居停席帽曾孫在，驛路氊車左擔便。日薄冰山圍大地，霜清木介矗諸天。禪牀投宿如殘夢，半壁寒燈耿夜眠。</p>

  <p class="bodytext">其二云：</p>

  <p class="bodytext-fs-only-np">禾黍陪京夕照邊。驅車霑灑孝陵煙。周郊昔嘆爲犧地，薊子今論鑄狄年。綸邑一成人易老，華陽十賚誥虚傳。顛毛種種心千折，祗博僧牕一宿眠。</p>

  <p class="bodytext">寅恪案，此二首疑是因崇禎十七年秋間，偕河東君同赴南都，就禮部尚書之任，途中曾投宿於崇明寺，遂追感前事而作也。前論錢柳二人同赴南都在七八月間，故第壹首一二兩句謂景物不殊，而時勢頓改，殊不堪令人回首。第貳聯上句，謂南都傾覆，苟得生還者甚少。如己身及河東君，即遵王注引酉陽雜俎云：</p>

  <p class="bodytext-fs-only-np">王天運伐勃律還，忽風四起，雪花如翼，風吹小海水成冰柱，四萬人一時凍死，唯蕃漢各一人得還。</p>

  <p class="bodytext">之蕃漢二人也。下句謂此次歲暮獨自還家，重經崇明寺，兵戈徧及西南，與前次過此時尚能苟且偷安者大異。第貳首一二兩句謂此次在金陵謁拜孝陵，在南都傾覆之後，不勝興亡之恨也。第壹聯上句遵王注已引左傳昭公二十二年「王子朝賓起有寵於景王」條以釋之，但僅著詩句之出處，而未言牧齋用意所在。今以意揣之，牧齋蓋謂馬阮之起用己身爲禮部尚書，不過以其文采照耀一世之故，深愧不能如犧雞之自斷其尾，以免受禍害也。下句遵王無釋，檢王先謙後漢書柒貳下方術傳薊子訓傳云：</p>

  <p class="bodytext-fs-only-np">時有百歲翁，自説童兒時，見子訓賣藥於會稽市，顔色不異於今。後人復於長安東霸城見之，與一老翁共摩挲銅人，相謂曰，適見鑄此，已近五百歲矣。</p>

  <p class="bodytext">牧齋意謂回首當日與河東君同赴南都，就宗伯任時，已同隔世，殊有薊子訓在秦時目睹鑄此銅人之感也。第貳聯上下兩句，遵王引史記及松陵集爲釋，甚是。牧齋意謂雖有復明之志，但已衰老，無能爲力，虚受永曆帝之令其聯絡東南僞帥遺民，以謀中興之使命也。</p>

  <p class="bodytext">「金陵雜題絶句二十五首繼乙未（丙申？）春留題之作」云：</p>

  <p class="bodytext-fs-only-np">（詩見下引。）</p>

  <p class="bodytext">寅恪案，此題「乙未」二字當是「丙申」之譌。諸本皆同，恐爲牧齋偶爾筆誤也。此題廿五首，板橋雜記已採第壹第貳第肆第伍第柒第拾第壹貳等七題。皆是風懷之作，此固與余氏書體例符合。其涉及政治者，澹心自不敢迻録，但亦有風懷之作曼翁未選者，則因事涉嫌疑，須爲牧齋隱諱也。兹先擇録此類三首論釋之，後再略述其他諸詩。至板橋雜記所選之八首，皆不重録，以余氏書所選牧齋之詩爲世人習讀，且多能通解故也。</p>

  <p class="bodytext">第叁首云：</p>

  <p class="bodytext-fs-only-np">釧動花飛戒未賒。隔生猶護舊袈裟。青溪東畔如花女，枉贈親身半臂紗。</p>

  <p class="bodytext">第捌首云：</p>

  <p class="bodytext-fs-only-np">臨岐紅淚濺征衣。不信平時交語稀。看取當風雙蛺蝶，未曾相逐便分飛。（自注：「已上雜記舊遊。」）</p>

  <p class="bodytext">第壹壹首（此詩前已引，因解釋便利之故，特重録之。）云：</p>

  <p class="bodytext-fs-only-np">水榭新詩贊戒香。横陳嚼蠟見清涼。五陵年少多情思，錯比横刀浪子腸。（自注：「杜蒼略和詩有祇斷横刀浪子腸之句。」）</p>

  <p class="bodytext">寅恪案，此三首皆與前論「秦淮水亭逢舊校書賦贈」詩有關。前引杜蒼略和詩及此題第壹壹首自注，可以推知。假定此秦淮舊校書女道士浄華與前所論果爲卞玉京者，則惠香公案中，此三首詩亦是有關之重要作品也。</p>

  <p class="bodytext">第陸首云：</p>

  <p class="bodytext-fs-only-np">抖擻征衫趁馬蹄。臨行漬酒雨花西。于今墓草南枝句，長伴昭陵石馬嘶。（自注：「乙酉北上，吊方希直先生墓詩云，孤臣一樣南枝恨，墓草千年對孝陵。」）</p>

  <p class="bodytext">寅恪案，牧齋詩集順治二年乙酉所作者，删汰殊甚。留此注中十四字，亦可視作摘句圖也。「希直」爲方孝孺字。夫牧齋迎降清兵，被執北行，與正學事大異。「一樣南枝恨」之語，乃一别解。然姚逃虚謂成祖曰，「若殺孝孺，天下讀書種子絶矣」。（見明史壹肆壹方孝孺傳。）牧齋在明清之際，確是「讀書種子」。此則不可以方錢人格高下論也。又牧齋自注中「乙酉北上」四字，涵芬樓本作「乙酉計偕北上」。遵王注本作「己酉北上」。兩書之文，皆有增改。考牧齋爲萬曆三十八年庚戌探花，己酉計偕北上，吊方希直詩，若作於此年，則牧齋當時僅以舉人北上應會試之資格，且此時明室表面上尚可稱盛世，「孤臣」之語，殊無着落。且通常由虞山北上之路，亦不經金陵。此兩本之譌，自是諱飾之辭。若作「乙酉北上」，則牧齋於南都傾覆，隨例北遷，如投筆集後秋興之十二「壬寅三月二十三日以後大臨無時，啜泣而作」。其第肆首後四句云：「忍看末運三辰促，苦恨孤臣一死遲。惆悵杜鵑非越鳥，南枝無復舊君思。」之例，則甚符合。故特爲改正。又考五臣本文選貳玖古詩十九首之一「胡馬依北風，越鳥巢南枝」二句，注云：</p>

  <p class="bodytext-fs-only-np">善曰，韓詩外傳曰，詩云，代馬依北風，飛鳥棲故巢，皆不忘本之謂也。翰曰，胡馬出於北，越鳥來於南，依望北風，巢宿南枝，皆思舊國。</p>

  <p class="bodytext">牧齋之詩，即用此典。至有關成祖生母問題，近人多所考證，雖難確定，但成祖之母或是高麗籍。元代習俗，如朝鮮實録及葉子奇世傑草木子雜制篇等所載者，蒙古宫廷貴族多以高麗女爲媵侍。碽妃豈元代諸王之後宫耶？若廣陽雜記及蒙古源流等書所載，則又輾轉傳譌，不足道也。又據李清三垣筆記附誌二條之一云：</p>

  <p class="bodytext-fs-only-np">予閲南太常寺誌載懿文皇太子及秦晉二王均李妃生。成祖則碽妃生。訝之。時錢宗伯有博物稱，亦不能決。後以弘光元旦謁孝陵，予與謙益曰，此事與實録玉牒左，何徵？但本誌所載，東側列妃嬪二十餘，而西側止碽妃，然否？曷不啓寢殿驗之？及入視，果然。乃知李碽之言有以也。</p>

  <p class="bodytext">談遷國榷壹貳建文四年條略云：</p>

  <p class="bodytext-fs-only-np">成祖文皇帝御諱棣。太祖高皇帝第四子也。母碽妃。玉牒云，高皇后第四子。蓋史臣因帝自稱嫡，沿之耳。今南京太常寺志，載孝陵祔享，碽妃穆位第一，可據也。</p>

  <p class="bodytext">談遷棗林雜俎義集彤管門「孝慈高皇后無子」條略云：</p>

  <p class="bodytext-fs-only-np">考陵享殿太祖高皇帝高皇后南向。左淑妃李氏次皇□妃□氏［等］俱東列。碽妃生成祖文皇帝，獨西列。見南京太常寺志。孝陵閹人俱云，孝慈高皇后無子，具如志中。而王弇州先生最博核，其别集同姓諸王表，［與］吾學編諸書俱同，抑未考南太常［寺］志耶？享殿配位，出自宸斷，相傳必有確據，故志之不少諱，而微與玉牒牴牾，誠不知其解。</p>

  <p class="bodytext">然則牧齋久蓄此疑，不但取太常志文獻爲左證，并親與李清目睹之實物相證明，然後決定。可知牧齋作史，乃是信史，而非如宋轅文所謂「穢史」也。（見第叁章論朱鶴齡與吴梅村書。）第壹柒首云：</p>

  <p class="bodytext-fs-only-np">盧前王後莫相疑。日下雲間豈浪垂。江左文章流輩在，何曾道有蔡<span alt="unicode">𠑽</span>兒。</p>

  <p class="bodytext">第壹捌首云：</p>

  <p class="bodytext-fs-only-np">帝車南指豈人謀。河岳英靈氣未休。昭代可應無大樹，汝曹何苦作蚍蜉。（自注：「以上六首，雜論文史。」）</p>

  <p class="bodytext">寅恪案，此兩首皆牧齋因當日有非議其文章者，感憤而作。夫牧齋爲一世文雄，自有定評，亦不必多所論辯，所可注意者，第壹柒首末句「蔡<span alt="unicode">𠑽</span>兒」之「<span alt="unicode">𠑽</span>」字，實應作「克」字。牧齋沿世説新語輕詆篇「王丞相輕蔡公」條之誤。且「<span alt="unicode">𠑽</span>」字爲平聲，「克」字爲仄聲。牧齋自是用「<span alt="unicode">𠑽</span>」字方協聲調。實由未檢晉書陸伍王導傳及柒柒蔡謨傳所致。寅恪綜覽河東君之詩文，其關涉晉代典故者，多用晉書，而不用世説新語，恐河東君讀此詩時，不免竊笑也。</p>

  <p class="bodytext">第貳叁首云：</p>

  <p class="bodytext-fs-only-np">被髮何人夜叫天。亡羊臧穀更堪憐。長髯衘口填黄土，肯施維摩結浄緣。</p>

  <p class="bodytext">寅恪案，此詩疑爲牧齋過金陵陳名夏子掖臣故居而作。清史列傳柒玖貳臣傳陳名夏傳（參同書肆譚泰傳，同書伍寧完我傳，同書柒捌張煊傳。）略云：</p>

  <p class="bodytext-fs-only-np">陳名夏江南溧陽人。明崇禎十六年進士，官翰林修撰，兼户兵二科都給事中。福王時，以名夏曾降附流賊李自成，定入從賊案。本朝順治二年七月名夏抵大名投誠，以保定巡撫王文奎疏薦，復原官。旋擢吏部左侍郎，兼翰林院侍讀學士。三年丁父憂，命在官任事，私居持服，並敕部議贈卹。復陳情請終制。賜銀五百兩，暫假歸葬，仍給俸贍在京家屬。明年還朝。五年初設六部尚書各一，即授名夏吏部尚書。尋加太子太保。八年授弘文院大學士，晉少保，兼太子太保。九年以黨附吏部尚書公譚泰，議罪。解院任，給俸如故。發正黄旗下，與閒散人隨朝。初睿親王多爾袞專擅威福，尚書公譚泰剛愎攬權，名夏既掌銓衡，徇私植黨，揣摩執政意指，越格濫用匪人，以迎合固寵。及多爾袞事敗，御史張煊劾奏名夏結黨行私，銓選不公諸劣蹟。下諸王部臣鞫議。會上方巡狩，譚泰獨袒名夏，定議，諸款皆赦前事，且多不實。煊坐誣論死。至是，譚泰以罪伏誅。命親王大臣復按張煊所劾名夏罪狀。名夏厲聲强辨。及詰問詞窮，涕淚交頤，自訴投誠有功，冀貸死。諭曰，此輾轉矯詐之小人也。罪實難逭。但朕有前旨，凡譚泰干連，概赦免。若復執名夏而罪之，是不信前旨也。因宥之，且諭令潔己奉公，勿以貪黷相尚。冀其自新，以副倚任。十年復補祕書院大學士。時吏部尚書員缺，侍郎孫承澤請令名夏兼攝。上以侍郎推舉大學士，有乖大體。責令回奏。復諭名夏曰，爾可無疑懼。越翼日，仍命署吏部尚書。上嘗幸内院，閲會典及經史奏疏，必與諸臣講求治理，兼訓諸臣，以滿漢一體，六部大臣不宜互結黨與。誡諭名夏，益諄切焉。會有旨，令集議刑部，論任珍家居怨望，指奸謀陷諸罪應死狀。名夏及大學士陳之遴，尚書金之俊等二十八人，與刑部九卿科道等兩議。得旨責問，名夏更巧飾欺蒙。論死。復詔從寬典，改削官銜二級，罰俸一年，仍供原職。十一年大學士寧完我列款劾奏名夏曰，名夏屢蒙皇上赦宥擢用，宜洗心易行，效忠我朝。不意蠱惑紳士，包藏禍心以倡亂。嘗謂臣曰，要天下太平，只依我兩事。臣問何事？名夏推帽摩其首云，留髮，復衣冠，天下即太平。臣思爲治之要，惟法度嚴明，則民心悦服。名夏必欲寬衣博帶，其情叵測。臣與逐事辯論，不止千萬言，灼見隱微。名夏禮臣雖恭，而惡臣甚深。此同官所共見共聞者也。今將結黨奸宄事蹟言之，名夏子掖臣居鄉暴惡，士民怨恨，欲移居避之。江寧有入官園宅在城，各官集貲三千兩代爲納價，遂家焉。掖臣横行城中，説人情，納賄賂。各官敢怒而不敢言。人人懼其威勢。名夏明知故縱，科道官豈無一人聞之？不以一疏入告，其黨衆可見矣。臣等職掌票擬，一字輕重，關係公私，臣慮字有錯誤，公立一簿注姓，以防推諉，行之已久。一日，名夏不俟臣等到齊，自將公簿注姓，塗抹一百一十四字。爲同官所阻，方止。竊思公簿何得私抹，不知作弊又在何件。本年二月上命内大臣傳出科道官結黨諭旨。臣書稿底，交付内值。及票紅發下，名夏抹去「擠異排孤」一語，改去「明季埋没局中，因而受禍。今方馳觀域外，豈容成奸」四句，作兩句泛語。其糾黨奸宄之情形，恐皇上看破，故欲以隻手障天也。請敕下大臣確審具奏，法斷施行。則奸黨除，而治安可致矣。遂下廷臣會勘，名夏辯諸款皆虚，惟留髮復衣冠，所言屬實。完我復與大學士劉正宗共證名夏攬權市恩欺罔罪。讞成，論斬。上以名夏久任近密，改處絞。子掖臣，逮治杖戍。</p>

  <p class="bodytext">清史稿貳伍壹陳名夏傳云：</p>

  <p class="bodytext-fs-only-np">陳名夏字百史。江南溧陽人。明崇禎進士，官修撰，兼户兵二科都給事中。降李自成，福王時，入從賊案。順治二年詣大名降。以保定巡撫王文奎薦，復原官。入謁睿親王，請正大位。王曰，本朝自有家法，非爾所知也。</p>

  <p class="bodytext">左傳哀公十五年云：</p>

  <p class="bodytext-fs-only-np">衛孔圉取大子蒯聵之姊，生悝。孔氏之豎渾良夫，長而美。孔文子卒，通於内。大子在戚，孔姬使之焉。大子與之言曰，苟使我入獲國，服冕乘軒，三死無與。與之盟。爲請於伯姬。</p>

  <p class="bodytext">又哀公十七年略云：</p>

  <p class="bodytext-fs-only-np">十七年春，衛侯爲虎幄於藉圃。成。求令名者，而與之始食焉。大子請使良夫，良夫乘衷甸，兩牡，紫衣狐裘。至，袒裘，不釋劍而食。大子使牽以退，數之以三罪而殺之。衛侯夢於北宫，見人登昆吾之觀，被髮北面而譟曰，登此昆吾之虚。緜緜生之瓜。余爲渾良夫。叫天無辜。（杜注云：「本盟當免三死，而并數一時之事爲三罪，殺之，故自謂無辜。」）</p>

  <p class="bodytext">牧齋詩第壹句以渾良夫比百史，蓋以其數次論死，雖暫得寬逭，終以自承曾言「留髮復衣冠」事處絞。夫百史辯寧完我所詰各欵皆虚，獨於最無物證，可以脱免之有關復明制度之一欵，則認爲真實。是其志在復明，欲以此心告諸天下後世，殊可哀矣。牧齋詩第貳句謂己身與百史雖皆志在復明，而終無成。所自信者，百史不如己身之能老歸空門耳。</p>

  <p class="bodytext">第貳肆首云：</p>

  <p class="bodytext-fs-only-np">長干墖繞萬枝燈。白玉毫光涌玉繩。鈴鐸分明傳好語，道人誰是佛圖澄。</p>

  <p class="bodytext">寅恪案，此詩末二句遵王無注。檢慧皎高僧傳初集拾晉鄴中竺佛圖澄傳（可參晉書玖伍佛圖澄傳。）云：</p>

  <p class="bodytext-fs-only-np">光初十一年［劉］曜自率兵攻洛陽，［石］勒欲自往拒曜，内外僚佐無不必諫。勒以訪澄。澄曰，相輪鈴音云：「秀支替戾岡。僕谷劬秃當。」此羯語也。「秀支」軍也。「替戾岡」出也。「僕谷」劉曜胡位也。「劬秃當」捉也。此言軍出捉得曜也。時徐光聞澄此旨，苦勸勒行。勒乃留長子石弘共澄以鎮襄國，自率中軍步騎，直詣洛城。兩陣纔交，曜軍大潰，曜馬没水中，石堪生擒之送勒。澄時以物塗掌觀之，見有大衆。衆中縛一人，朱絲約其肘，因以告弘，當爾之時，正生擒曜也。</p>

  <p class="bodytext">牧齋詩用此典之意，言清軍主帥出戰必敗也。</p>

  <p class="bodytext">第貳伍首云：</p>

  <p class="bodytext-fs-only-np">採藥虚無弱水東。颷輪仍傍第三峰。玉晨他日論班位，應次高辛展上公。（自注：「過句曲，望三峰作。」）</p>

  <p class="bodytext">寅恪案，此首爲歸家途中過句容所賦。末二句意謂此次在南都作復明活動，他日成功，當受封賞也。</p>

  <p class="bodytext">有學集詩注玖紅豆集中有關牧齋復明活動，而最饒興趣者，莫如「六安黄夫人鄧氏」七律一首。詩云：</p>

  <p class="bodytext-fs-only-np">鐃歌鼓吹競芳辰。娘子軍前喜氣新。（涵芬樓本作「魚軒象服照青春。鼓吹喧闐壁壘新。」但後附校勘記同注本。）繡幰昔聞梁刺史，錦車今見漢夫人。（涵芬樓本「見」作「比」。）鬚眉男子元無幾，（涵芬樓本「元」作「原」。）巾幗英雄自有真。（涵芬樓本「巾幗」作「粉黛」。）還待麻姑擗麟脯，共臨東海看揚塵。（涵芬樓本「共臨」作「笑看」，「看」作「再」。）</p>

  <p class="bodytext">寅恪案，就今所見關於黄夫人鄧氏或梅氏及黄鼎之資料，迻録於下，恐仍未備，尚求當世君子教正。總之，牧齋詩末二句之旨，復明活動之意，溢於言表矣。</p>

  <p class="bodytext">劉繼莊獻廷廣陽雜記壹（劉氏與牧齋有交誼，見楊大瓢先生雜文稿「劉繼莊傳」。）云：</p>

  <p class="bodytext-fs-only-np">霍山黄鼎字玉耳。霍山諸生也。鼎革時起義，後降洪［承疇］經略，授以總兵，使居江南。其妻獨不降，擁衆數萬，盤居山中，與官兵抗，屢爲其敗。總督馬國柱謂鼎，獨不能招汝妻使降乎？鼎曰，不能也。然其子在此，使往，或有濟乎？國柱遂使其子招之。鼎妻曰，大廈將傾，非一木所能支，然志士不屈其志。吾必得總督來廬一面，約吾解衆，喻令薙髮。然吾仍居山中以遂吾志，不能若吾夫調居他處也。其子覆命，國柱自來廬州，鼎妻率衆出見，貫甲鐵兜鍪，凛凛如偉丈夫。如總戎見制臺禮。遂降，終不出山。黄鼎居江南久，後屢與鄭氏通，郎總督時，事敗，服毒死。</p>

  <p class="bodytext">痛史第柒種弘光實録鈔壹「［崇禎十七年癸未六月］乙亥湖廣巡按御史黄澍召對，劾馬士英於上前」條黄澍疏士英十可斬。其二云：</p>

  <p class="bodytext-fs-only-np">市棍黄鼎委署麻城，以有司之官，娶鄉宦梅之焕之女。士英利其奸邪，互相表裏。黄鼎私鑄闖賊果毅將軍銀印，託言奪自賊手，飛報先帝。士英蒙厚賞，黄鼎加副將。麻城士民有「假印不去，真官不來」之謡。是謂欺君，可斬。</p>

  <p class="bodytext">王葆心蘄黄四十八砦紀事貳附「皖砦篇」略云：</p>

  <p class="bodytext-fs-only-np">［順治］三年秋［明荆王朱］常<span alt="unicode">𣲂</span>舊部李時嘉等復掠太湖，總兵黄鼎平之。是年冬揚州人明瑞昌王軍師趙正據宿松洿池間，稱明帥，屢挫大兵。安徽巡撫李棲鳳遣兵備道夏繼虞，總兵卜從善黄鼎冷允登，副將梁大用等合兵勦之。又霍山總兵黄鼎妻梅氏者，故麻城甘肅巡撫之焕女。鼎字玉耳，霍山諸生。始崇禎十六年五月鳳陽總督馬士英遣鼎入麻城諸砦説周文江反正，即委鼎署麻城知縣。聞之焕女英勇而有志節，饒父風。娶之。順治初，鼎即納欵於洪承疇，授以總兵，使居南直。梅氏獨抗節不降，擁衆數萬，踞英霍及廬鳳山中，與總督馬國柱所部兵抗，所部屢敗。（寅恪案，下文同上引廣陽雜記壹「霍山黄鼎」條。兹不重録。）</p>

  <p class="bodytext">「皖砦篇」附案語云：</p>

  <p class="bodytext-fs-only-np">此事見劉繼莊廣陽雜記。近日如夕陽紅淚録等書，均載之。迹梅夫人壯烈之行，其夫應爲愧死，故易書鼎妻爲梅氏以予之。蓋左忠貞侯良玉沈阿翠遊擊將軍雲英後之一人也。諸書載此，均惜夫人不知誰氏。爰據弘光實録鈔中黄澍劾馬士英十可斬疏所稱鼎娶麻城鄉宦梅之焕女之語，證夫人爲長公女。長公爲明季邊帥偉人，尤吾鄉錚錚奇男子，宜夫人英壯有父風。其始終不屈，惓惓不忘宗國，志節<span alt="unicode">㬭</span>然，與其夫始附權奸，終狡逞，求作降虜，仍不能免，誠所謂薰蕕不同器者矣。惟霍山黄氏，今猶儒舊家風，夫人遺事必猶有傳者，當再訪摭之。</p>

  <p class="bodytext">牧齋初學集柒叁「梅長公傳」略云：</p>

  <p class="bodytext-fs-only-np">公諱之焕，字長公，一字彬父，黄之麻城人。萬曆癸卯舉於鄉。甲辰舉進士。選翰林院庶吉士。天啓三年擢都察院僉都御史，巡撫南贛。丁母憂歸里。今上即位召還，以原官巡撫甘肅。烏程用閣訟攘相位，公在鎮，撠手駡詈，數飛書中朝，别白是非。烏程深銜之，思中以危法。己巳冬，奴兵薄都城，公奉入援詔，即日啓行。甘鎮去都門七千里，師次邠州，奉詔還鎮。已又趣入援，紆迴往還，又數千里。師行半年始至。本兵希烏程指，劾公逗留，欲用嘉靖中楊守謙例殺公。上心知公材，憐其枉，部議力持之，乃命解官歸里。久之，烏程當國，豪宗惡子嗾邑子上書告公。烏程從中下其事，中朝明知其滿讕忌公才能，借以柅公。公自是不復起矣。公聽勘久之，敍甘鎮前後功，加級，廕一子。忌公者盈朝，卒不果用。辛巳八月十三日發病卒。享年六十七。</p>

  <p class="bodytext">顧苓金陵野鈔云：</p>

  <p class="bodytext-fs-only-np">［弘光元年甲申四月］加六安州總兵官黄鼎太子太保。先是，賊狄應奎率衆數千，自固始欲投興平伯高杰降。杰遇害，走六安，殺賊將僞權將軍路應樗，挈其印降鼎。鼎報聞，授應奎副總兵，齎銀幣。</p>

  <p class="bodytext">清史列傳柒玖張<span alt="unicode">縉</span>彦傳云：</p>

  <p class="bodytext-fs-only-np">豫親王多鐸統師定河南江南，<span alt="unicode">縉</span>彦乃遁匿六安州商麻山中。三年二月招撫江南大學士洪承疇檄總兵黄鼎入山招之，<span alt="unicode">縉</span>彦赴江寧納款，齎繳總督印及解散各寨士民册。</p>

  <p class="bodytext">王氏據弘光實録鈔稱黄鼎妻爲梅之焕女，牧齋詩題則稱爲「鄧氏」，頗難決定。鄙意牧齋或者如其列朝詩集閏肆「女郎羽素蘭小傳」稱翁孺安爲「羽氏」者相類，蓋「鄧尉」以梅花著稱，（可參嘉慶修一統志柒柒蘇州府「鄧尉山」條所云：「漢鄧尉隱此，故名。山多梅，花時如雪，香聞數里。」及漢書叁伍荆燕吴傳。）文人故作狡獪，遂以「梅」爲「鄧」耶？俟考。復據顧氏所言，鼎於南都未傾覆前，曾任六安州總兵官，故牧齋可稱之爲「六安黄夫人」也。又梅長公於閣訟時忤温體仁。體仁復助其豪宗惡子嗾邑子告訐，欲加以重罪。其始末實同於牧齋與烏程之關係。由是言之，錢梅之交誼并非偶然。推其所以諱改黄夫人之姓者，豈因黄夫人曾參加復明活動，恐長公家屬爲所牽累歟？關於黄夫人事，據沈寐叟曾植文集稿本「投筆集跋」云：</p>

  <p class="bodytext-fs-only-np">黄夫人見廣陽雜記。余别有考。</p>

  <p class="bodytext">子培先生曾官安徽，其作此考，自是可能。今詢其家，遺稿中並無是篇，或已佚失耶？</p>

  <p class="bodytext">牧齋投筆集之命名，自是取班定遠投筆從戎之義。此集第壹叠「金陵秋興八首己亥七月初一日作」（可參有學集詩注壹叁東澗集中「秋日雜詩」末一首「旁行側理紙，堆積秋興編。發興己亥秋，未卜斷手年」等句。）其以「金陵」二字標題，恐非偶然。又第柒首第貳句有「秋宵蠟炬井梧中」之語，用杜甫廣德二年在嚴武幕中所作「宿府」之典。（見仇兆鰲杜詩詳注壹肆及卷首所附杜工部年譜「廣德二年甲辰」及「永泰元年乙巳」條。）然則牧齋此際亦列名鄭延平幕府中耶？但仍缺乏有力之證據，姑記之，以俟更考。第叁叠「小舟夜渡，惜别而作」八首，殆因此時延平之舟師雖敗於金陵，然白茆港尚有鄭氏將領所率之船舶，牧齋欲附之隨行，後因鄭氏白茆港之舟師，亦爲清兵所擊毁，故牧齋隨行之志終不能遂，唯留此八首於通行本有學集中，以見其微旨，但以避忌諱，字句經改易甚多，殊不足爲據。此叠八首，不獨限於個人兒女離别之私情，亦關民族興亡之大計。吾人至今讀之，猶有餘慟焉。（參梅村家藏藁貳伍「梁宫保壯猷紀」所云：「［八月八］日中丞蔣公［國柱］亦至，迺以十三日於七丫出海。白茆港有賊伏艦百餘，見之來邀，沙葦中斜出如箭。我長年捩柁向賊中流呼曰，鬬來。［梁］公［化鳳］與蔣公聞相持而近，知其遇賊。别部且戰且前，已爲我師舉礮碎其四舟，殺五百人。」及清史列傳伍蔣國柱傳略云：「［順治十六年］八月疏言自江寧大捷之後，料賊必犯崇明，急令鎮臣旋師，未渡，而賊<span alt="unicode">䑸</span>大至。臣親至七丫口相度形勢，海面遼闊，距崇邑二十餘里，遥見施翹河等處賊<span alt="unicode">䑸</span>密布，即發各營兵船，出口拒賊於白茆。」并金鶴沖牧齋先生年譜順治十六年己亥條所論。）投筆集諸詩摹擬少陵，入其堂奥，自不待言。且此集牧齋諸詩中頗多軍國之關鍵，爲其所身預者，與少陵之詩僅爲得諸遠道傳聞及追憶故國平居者有異。故就此點而論，投筆一集實爲明清之詩史，較杜陵尤勝一籌，乃三百年來之絶大著作也。</p>

  <p class="bodytext">此集有遵王注本别行於世，但不能通解者尚多。（可參有學集詩注卷首序文所云「余年來篝燈校讎，釐正魚豕。間有傷時者，軼其三四首，至秋興十三和詩，直可追蹤少陵，而傷時滋甚，亦并軼之，蓋其慎也」等語。）王應奎海虞詩苑肆録錢曾「寒食行」并序云：</p>

  <p class="bodytext-kt-first-np">寒食夜忽夢牧翁執手諈諉，歡如平昔，覺而作此，以寫余哀。</p>

  <p class="bodytext-fs-last-np">（上略。）更端布席纔函丈，絮語雄談仍抵掌。空留疑義落人間，獨持異本歸天上。（自注：「夢中以詩箋疑句相詢，公所引書，皆非余所知者，蓋絳雲秘笈，久爲六丁下取，歸之天上矣。」）寂歷閒房黯淡燈，前塵分别總無憑。（中略。）斜行小字叢殘紙。箋注蟲魚愧詩史。未及侯芭爲起墳，不負公門庶在此。（自注：「乙卯一月八日藁葬公于山莊，故發侯芭之嘆。」）</p>

  <p class="bodytext">可見遵王當日注牧齋詩之難矣。寅恪今亦不能悉論，僅就其最有關係，且最饒興趣者，詮釋之於下。此集傳本字句多有不同，唯擇其善者從之，不復詳加注明。</p>

  <p class="bodytext">第壹叠遵王注除第壹首外，皆加删汰。即第壹首亦僅注古典字面，而不注今典實指。例如「龍虎軍」止引程大昌雍録，「羽林」止引漢書宣帝紀爲釋，鄙意唐之「龍武新軍」及漢之「羽林孤兒」，謂鄭延平之舟師，本出於唐王之衛軍。如黄太沖宗羲「賜姓始末」所云：</p>

  <p class="bodytext-fs-only-np">隆武帝即位，［成功］年纔二十一。入朝。上奇之，賜今姓名，俾統禁旅，以駙馬體統行事。封忠孝伯。</p>

  <p class="bodytext">即其證也。第伍首第貳聯：「箕尾廓清還斗極，鶉頭送喜動天顔。」「箕尾」指北京所在之幽州。（史記貳柒天官書云：「尾箕幽州。」即杜詩「收京」之意也。見仇氏杜詩詳注伍「收京」三首之三。）「鶉頭」即「鶉首」，指湖北通明之軍隊，即張蒼水集所附舊題全謝山祖望撰張忠烈公年譜順治十八年辛丑條所謂「鄖東郝［永忠］李［來亨］之兵」，及注中所謂「十三家之軍」者。（可參倪璠庾子山集貳哀江南賦「以鶉首而賜秦，天何爲而此醉」之注。及張蒼水集第貳編奇零草「送吴佩遠職方南訪行在，兼會師鄖陽」詩及同書所附趙撝叔之謙撰張忠烈公年譜。并本文論牧齋「長干送松影上人楚遊，兼柬楚中郭尹諸公」詩。）第叁首「長沙子弟肯相違」句之「長沙子弟」，疑牽涉庾信哀江南賦「用無賴之子弟」一語而成。當指湖南復明之軍隊，如小腆紀傳叁叁所載之洪淯鼇，即是例證。其傳略云：</p>

  <p class="bodytext-fs-only-np">洪淯鼇字六生，晉江人。崇禎間拔貢生。謁隆武帝於閩，授衡州通判。督師何騰蛟奇之，請改知道州。閩亡。李赤心等十三鎮以所部奉使稱臣於粤，出道州，［淯鼇偕郝永忠］見永曆帝，擢右僉都御史，監諸鎮軍，駐湖南。何騰蛟死，孫可望入滇，朝問阻絶，乃與十三鎮退入西山，據楚之夷陵歸州巴東均州，蜀之巫山涪州等七州縣，屯田固守。久之，得安龍駐蹕信，間道上書言，十三鎮公忠無二，今扼險據衝，窺晉楚蜀有釁，隨時而動。議者多其功，詔加淯鼇兵部右侍郎，總督粤滇黔晉楚豫軍務。緬甸既覆，淯鼇猶偕諸鎮崛强湖湘間。康熙三年王師定巴東。［淯鼇］遂被執。諭降，不從。臨刑之日，神色不變，投屍巫峰三峽中。</p>

  <p class="bodytext">牧齋此詩之意，謂湖南北諸軍，若見南都收復，必翕然景從。惜當日詳情，今不易考知耳。第貳叠「八月初二日聞警而作」一題之主旨，謂延平舟師雖敗於金陵，仍應固守京口，不當便揚帆出海也。其意與張蒼水集第肆編北征録所云：</p>

  <p class="bodytext-fs-only-np">初意石頭師即偶挫，未必遽登舟。即登舟，亦未必遽揚帆。即揚帆，必退守鎮江。</p>

  <p class="bodytext">又云：</p>

  <p class="bodytext-fs-only-np">余遣一僧賷帛書，由間道訪延平行營。書云，兵家勝負何常。今日所恃者民心耳。况上游諸郡邑俱爲我守。若能益百艘相助，天下事尚可圖也。倘遽舍之而去，如百萬生靈何。詎意延平不但舍石頭去，且舍鐵甕城行矣。</p>

  <p class="bodytext">等語冥合。故牧齋詩第叁首云：</p>

  <p class="bodytext-fs-only-np">龍河漢幟散沈暉。萬歲樓邊候火微。卷地樓船横海去，射天鳴鏑夾江飛。揮戈不分旄頭在，返旆其如馬首違。嚙指奔逃看靺鞨，重收魂魄飽甘肥。</p>

  <p class="bodytext">第肆首云：</p>

  <p class="bodytext-fs-only-np">由來國手算全棋。數子抛殘未足悲。小挫我當嚴警候，驟驕彼是滅亡時。中心莫爲斜飛動，堅壁休論後起遲。换步移形須着眼，棋于誤後轉堪思。（寅恪案，此首可參前論牧齋與稼軒書。）</p>

  <p class="bodytext">第伍首云：</p>

  <p class="bodytext-fs-only-np">兩戒關河萬里山。京江天塹屹中間。金陵要奠南朝鼎，鐵甕須争北顧關。應以縷丸臨峻坂，肯將傳舍抵孱顔。荷鋤野老雙含淚，愁見横江虎旅班。（原注：「長江天塹，爲南北限，虜不能飛渡。」）</p>

  <p class="bodytext">第陸首云：</p>

  <p class="bodytext-fs-only-np">吴儂看鏡約梳頭。野老壺漿潔早秋。小隊誰教投刃去，胡兵翻爲倒弋愁。（自注：「營卒從諸酋者，皆袖網巾氈帽。未及倒戈而還。」）争言殘羯同江鼠，（自注：「萬曆末年有北鼠渡江之異。近皆啣尾而北。」）忍見遺黎逐海鷗。京口偏師初破竹，蕩船木柹下蘇州。</p>

  <p class="bodytext">又此叠第捌首末二句云：</p>

  <p class="bodytext-fs-only-np">最喜伏波能振旅，封侯印佩許雙垂。（自注：「是役惟伏波殿後，全軍而反。」）</p>

  <p class="bodytext">寅恪案，「伏波」指馬信。梅村家藏藳貳伍「梁宫保壯猷紀」云：</p>

  <p class="bodytext-fs-only-np">僞提督五者，前營黄某，後營翁某，而左營馬信，則我叛將也。（寅恪案，李天根爝火録貳伍順治十二年乙未條云：「十一月辛巳朔清鎮守台州副將馬信叛，降於張名振。」可供參證。）右營萬里，中營甘輝。唯馬信統水軍於江，餘皆連營西注。</p>

  <p class="bodytext">可與牧齋自注相參證。</p>

  <p class="bodytext">第叁叠「八月初十日小舟夜渡，惜别而作」乃專爲河東君而作。雖前已多論及，然此文主旨實在河東君一生志事，故不避重複，仍全録之，且前所論此叠諸詩，尚有未加詮釋者，亦可藉此補論之也。</p>

  <p class="bodytext">此叠第壹首云：</p>

  <p class="bodytext-fs-only-np">負戴相攜守故林。繙經問織意蕭森。疏疏竹葉晴牕雨，落落梧桐小院陰。白露園林中夜淚，青燈梵唄六時心。憐君應是齊梁女，樂府偏能賦藁碪。</p>

  <p class="bodytext">第貳首云：</p>

  <p class="bodytext-fs-only-np">丹黄狼藉髩絲斜。廿載間關歷歲華。取次鐵圍同血（一作「穴」。）道，幾曾銀浦共仙槎。（寅恪案，「浦」疑當作「漢」。）吹殘别鶴三聲角，迸散棲烏半夜笳。錯記（一作「憶」。）窮秋是春盡，漫天離恨攪楊花。</p>

  <p class="bodytext">第叁首云：</p>

  <p class="bodytext-fs-only-np">北斗垣牆闇赤暉。誰占朱鳥一星微。破除服珥裝羅漢，（自注：「姚神武有先裝五百羅漢之議，内子盡橐以資之，始成一軍。」）減損虀鹽餉佽飛。娘子繡旗營壘倒，（自注：「張定西［名振］謂阮姑娘，吾當派汝捉刀侍柳夫人。阮喜而受命。舟山之役，中流矢而殞。惜哉！」）將軍鐵矟鼓音違。（自注：「乙未八月神武血戰死崇明城下。」）鬚眉男子皆臣子，秦越何人視瘠肥。（自注：「夷陵文相國來書云云。」寅恪案，「文相國」指文安之。事蹟見明史貳柒玖及小腆紀傳叁拾本傳等。）</p>

  <p class="bodytext">第肆首云：</p>

  <p class="bodytext-fs-only-np">閨閣心縣海宇棋。每於方罫繫歡悲。乍傳南國長驅日，正是西牕對局時。漏點稀憂兵勢老，燈花落笑子聲遲。還期共覆金山譜，桴鼓親提慰我思。</p>

  <p class="bodytext">第伍首云：</p>

  <p class="bodytext-fs-only-np">水擊風摶山外山。前期語盡一杯間。五更噩夢飛金鏡，千叠愁心鎖玉關。人以蒼蠅汙白璧，天將市虎試朱顔。衣朱曳綺留都女，羞殺當年翟茀班。</p>

  <p class="bodytext">第陸首云：</p>

  <p class="bodytext-fs-only-np">歸心共折大刀頭。别淚闌干誓九秋。皮骨久判猶貰死，（原注：「丁亥歲有和東坡西臺韻詩。」）容顔減盡但餘愁。摩天肯悔雙黄鵠，貼水翻輸兩白鷗。更有閒情攪腸肚，爲余輪指算神（一作「并」。）州。</p>

  <p class="bodytext">第柒首云：</p>

  <p class="bodytext-fs-only-np">此行期奏濟河功。架海梯山抵掌中。自許揮戈迴晚日，相將把酒賀春風。牆頭梅蕊疏牕白，甕面葡萄玉盞紅。一割忍忘歸隱約，少陽原是釣魚翁。</p>

  <p class="bodytext">第捌首云：</p>

  <p class="bodytext-fs-only-np">臨分執手語逶迤。白水旌心視此陂。一别正思紅豆子，雙棲終向碧梧枝。盤周四角言難罄，局定中心誓不移。趣覲兩宫應慰勞，紗燈影裏淚先垂。</p>

  <p class="bodytext">寅恪案，此叠第貳首末二句之「錯憶」或「錯記」兩字皆可通。但鄙意恐「記」字原是「認」字之譌。若如此改，文氣更通貫。「楊」即「柳」，乃河東君之本姓。「離恨攪楊花」五字殊妙。第叁首見前論姚志倬事，並可參沈寐叟投筆集跋，可不多贅。第陸首「摩天肯悔雙黄鵠，貼水翻輸兩白鷗」一聯。上句「雙黄鵠」除遵王注引杜詩外，疑牧齋更用漢書捌肆翟方進傳附義傳載童謡：</p>

  <p class="bodytext-fs-only-np">反乎覆。陂當復。誰云者，兩黄鵠。</p>

  <p class="bodytext">之語，暗指明朝當復興也。下句與第捌叠第陸首「鳶飛跕水羨眠鷗」句，同用後漢書列傳壹肆馬援傳。蓋謂當此龍拏虎掣，争賭乾坤之時，己身與河東君尚難如鷗鳥之安穩也。此詩末句「并州」或「神州」雖俱可通，鄙意以作「并州」者爲佳。晉書陸貳劉琨傳略云：</p>

  <p class="bodytext-fs-only-np">劉琨字越石，中山魏昌人。永嘉元年爲并州刺史。時東嬴公騰自晉陽鎮鄴，并土饑荒，百姓隨騰南下，餘户不滿二萬，寇賊縱横，道路斷塞。琨募得千餘人，轉鬭至晉陽。愍帝即位，拜大將軍，都督并州諸軍事。西都不守，元帝稱制江左，琨乃令長史温嶠勸進。於是河朔征鎮夷夏一百八十人連名上表。（可參世説新語上言語篇「劉琨雖隔閡寇戎，志存本朝」條。）</p>

  <p class="bodytext">蓋以張蒼水比劉越石也。當鄭延平敗於金陵城下，蒼水尚經略安徽一帶。考張蒼水集肆「北征録」略云：</p>

  <p class="bodytext-fs-only-np">延平大軍圍石頭城者已半月。初不聞發一鏃射城中，而鎮守潤江督師，亦未嘗出兵取旁邑。如句容丹陽實南畿咽喉地，尚未扼塞，故蘇常援虜得長驅入石頭。無何石頭師挫，時余在寧國受新都降。報至，遽反蕪城。已七月廿九日矣。</p>

  <p class="bodytext">可以爲證。第柒首末二句「一割」及「少陽」，遵王注已引後漢書列傳叁柒班超傳及分類補注李太白詩壹壹「贈潘侍御論少陽」詩爲釋。但鄙意牧齋「少陽」二字，更兼用李太白詩壹貳「贈錢徵君少陽」五律并注（可參全唐詩第叁函李白壹壹。）所云：</p>

  <p class="bodytext-fs-only-np">秉燭唯須飲，投竿也未遲。如逢渭水（一作川。）獵，猶可帝王師。（原注：「齊賢曰，少陽年八十餘，故方之太公。」）</p>

  <p class="bodytext">等語。綜合兩句觀之，牧齋意謂此行雖勉效鉛刀之一割，未忘偕隱之約，并暗寓終可爲明之宰輔也。第捌首言此時雖暫别，後必歸於桂王也。「碧梧枝」不獨用杜詩「鳳凰棲老碧梧枝」之原義，亦暗指永曆帝父常瀛，崇禎十六年衡州陷，走廣西梧州，及順治二年薨於蒼梧，并順治三年丁魁楚瞿式耜等迎永曆帝於梧等事。（見明史壹貳拾桂端王常瀛傳及小腆紀傳永曆帝紀上等。）即第伍叠第捌首「丹桂月舒新結子，蒼梧雲護舊封枝」之意。「兩宫」者，指桂王生母馬太后及永曆后王氏也。（見小腆紀傳后妃傳永曆馬太后傳及王皇后傳等。）</p>

  <p class="bodytext">復次，葉調生廷琯吹網録肆「陳夫人年譜」條略云：</p>

  <p class="bodytext-fs-only-np">瞿忠宣公之孫昌文，嘗爲其母撰年譜一帙。蓋其尊人伯升（原注：「吴曉鉦釗森曰，復社姓氏録作伯聲。」）欲紓家難，勉爲韜晦順時，而鼎革之際，家門多故，實賴陳夫人内外搘持。故私撰此譜，以表母德，而紀世變。其中頗多忠宣軼事。十餘年前從常熟許伯緘丈廷誥處見其摘鈔本。緘翁云，原本爲海虞某氏所藏，極爲秘密。惜爾時未向緘翁借録。近從許氏後人問之，則并摘鈔本不可得見矣。譜中所載，略憶一二事。一爲錢宗伯與瞿氏聯姻，實出宗伯之母顧夫人意。云瞿某爲汝事去官，須聯之以敦世好。（見前引初學集柒肆「先太淑人述」。）後行聘時，柳姬欲瞿回禮與正室陳夫人同，而瞿僅等之孺貽生母。柳因蓄怒，至乙酉後，宗伯已納欵，忠宣方在桂林拒命，柳遂唆錢請離婚。其餘逸事尚多，惜不甚記矣。</p>

  <p class="bodytext">寅恪案，錢瞿聯姻事，第肆章引顧太夫人語已論及。牧齋以兩人輩分懸殊，故託母命爲解。其實稼軒亦同意者也。同章末論絳雲樓落成，引牧齋與稼軒書，亦足見稼軒深重河東君之爲人。至當日禮法，嫡庶分别之關係，復於第肆章茸城結褵節詳論之，今不贅述。若乙酉明南都陷落，河東君勸牧齋殉國，顧云美河東君傳中特舉沈明掄爲人證，自屬可信。豈有反勸牧齋與稼軒離婚之事。且乙酉後數年，錢瞿之關係，雖遠隔嶺海，仍往來甚密，備見錢瞿集中。河東君與其女趙微仲妻遺囑，有「我死之後，汝事兄嫂，如事父母」之語，（見河東君殉家難事實。）孫愛復「德而哀之，爲用匹禮，與尚書公並殯某所」。（見蘼蕪紀聞引徐芳「柳夫人傳」。）凡此諸端皆足證河東君無唆使牧齋令其子與稼軒女離婚之事。鄙意昌文之作其母陳夫人年譜，殆欲表示瞿錢兩家雖爲姻戚，實不共謀之微旨，藉以脱免清室法網之嚴酷耶？附記於此，以俟更考。</p>

  <p class="bodytext">第肆叠「中秋夜江村無月而作」八首，皆牧齋往松江後，追憶而作也。金鶴沖錢牧齋先生年譜云：</p>

  <p class="bodytext-fs-only-np">［順治十六年己亥八月］初四日國姓遣蔡政往見馬進寶，而先生亦於初十日後往松江晤蔡馬。十一日後國姓攻崇明城，而馬遣中軍官同蔡政至崇明，勸其退師，以待奏請，再議撫事。此時先生或偕蔡政往崇明，亦未可知。</p>

  <p class="bodytext">寅恪案，金鶴沖謂牧齋曾往松江晤馬進寶，其説可信。但謂牧齋亦往崇明，則無實據。此叠第貳首「浩蕩張騫漢（一作「海」。）上槎」句，自出杜氏「奉使虚隨八月槎」之語，可用「海」字，但第叁叠第貳首「幾曾銀浦共仙（一作「雲」。）槎」句，則當用博物志及荆楚歲時記之典，各不相同也。此叠第叁首末兩句并自注云：</p>

  <p class="bodytext-fs-only-np">祇應老似張丞相，捫摸殘骸笑瓠肥。（自注：「余身素瘦削，今年腰圍忽肥。客有張丞相之謔。」）</p>

  <p class="bodytext">本文第叁章論釋牧齋膚黑而身非肥壯。今忽以張丞相自比者，蓋用史記玖陸張丞相傳。（遵王注已引，不重録。）牧齋語似諧謔，實則以宰相自命也。此叠第捌首末二句「莫道去家猶未遠，朝來衣帶已垂垂。」第肆章論東山詶和集貳河東君次韻牧齋「二月十二日春分横山晚歸作」詩中「已憐腰緩足三旬」，已詳釋論，讀者可取參閲，不多贅也。第伍叠「中秋十九日暫回村莊而作」八首。觀第壹首「石城又報重圍合，少爲愁腸緩急碪。」二句似牧齋得聞張蒼水重圍金陵，而有是作，其實皆非真况，然其意亦可哀矣。</p>

  <p class="bodytext">第陸叠「九月初二日泛舟吴門而作」八首。牧齋忽於此時至吴門，必有所爲。但不能詳知其内容。鄙意其第叁首「躍馬揮戈竟何意，相逢應笑食言肥」，及第捌首「要勒浯溪須老手，腰間硯削爲君垂」等句，豈馬逢知此際亦在蘇州耶？俟考。</p>

  <p class="bodytext">第玖叠「庚子十月望日」八首，第捌首末二句云：「種柳合圍同望幸，殘條秃髩總交垂。」遵王引元遺山「爲鄧人作」詩爲釋，其實第壹手材料乃晉書玖捌桓温傳及庾子山集壹枯樹賦等。此爲常用之典，不必贅論。唯「望幸」二字出元氏長慶集貳肆連昌宫詞「老翁此意深望幸」之語。自指己身與河東君。但鄙意「殘條」之「殘」，與「長」字，吴音同讀，因而致譌。若以「殘條」指河東君，則與虎丘石上詩無異。故「殘」字應作「長」，否則「秃髩」雖與己身切當，而「殘條」未免唐突河東君也。</p>

  <p class="bodytext">第拾叠「辛丑二月初四日夜宴述古堂，酒罷而作」與有學集壹壹紅豆三集「辛丑二月四日宿述古堂，張燈夜飲，酒罷而作」題目正同。</p>

  <p class="bodytext">檢清史稿伍世祖本紀貳略云：</p>

  <p class="bodytext-fs-only-np">［順治］十八年春正月壬子，上不豫。丁巳崩於養心殿。</p>

  <p class="bodytext">及痛史第貳種哭廟紀略云：</p>

  <p class="bodytext-fs-only-np">［順治十八年］二月初一日，章皇上賓哀詔至姑蘇。</p>

  <p class="bodytext">可知此兩題共十二首，乃牧齋聞清世祖崩逝之訊，心中喜悦之情，可想而知。故寓遵王宅，張燈夜飲，以表其歡悦之意。但檢牧齋尺牘中「與遵王」三十通之十六云：</p>

  <p class="bodytext-fs-only-np">明日有事於邑中，便欲過述古，了宿昔之約，但四海遏密，哀痛之餘，食不下咽，只以器食共飯，勿費内廚，所深囑也。</p>

  <p class="bodytext">此札當作於順治十八年辛丑二月初三日，即述古堂夜宴前一日。牧齋所言，乃故作掩飾之語，與其内心適相反也。觀投筆集及有學集之題及詩，可以證明矣。但金氏牧齋年譜以此札列於康熙元年壬寅條，謂「正月五日先生自拂水山莊與遵王書云［云］」。又謂「按永曆帝爲北兵所得，今已逾月，先生蓋知之矣」。金氏所以如此斷定者，乃因有學集壹貳東澗集上第貳題爲「一月五日山莊作」，第叁題爲「六日述古堂文讌作」之故。檢小腆紀年貳拾順治十八年辛丑條云：</p>

  <p class="bodytext-fs-only-np">［十二月］戊申（初三日）緬酋執明桂王以獻於王師。</p>

  <p class="bodytext">同書同卷康熙元年壬寅條云：</p>

  <p class="bodytext-fs-first-np">三月丙戌（十三日）吴三桂以明桂王由榔還雲南。</p>

  <p class="bodytext-fs-last-np">四月戊午（十五日）明桂王由榔殂於雲南。</p>

  <p class="bodytext">投筆集下後秋興第壹貳叠題爲「壬寅三月二十三日以後大臨無時，啜泣而作」。第壹叁叠題爲「自壬寅七月至癸卯五月，訛言繁興，鼠憂泣血，感慟而作，猶冀其言之或誣也」。且第壹貳叠後一題爲壬寅三月二十九日所作「吟罷自題長句撥悶」二首之二末兩句爲「賦罷無衣方卒哭，百篇號踊未云多」。足證牧齋於康熙元年三月以後，方獲知永曆帝被執及崩逝之事。金氏以札中之「四海遏密」及詩題「大臨無時」混淆胡漢，恐不可信。又第玖叠詩八首，關涉董鄂妃姊妹者甚多，兹不詳引，讀者可參張孟劬采田編次列朝后妃傳稿并注。</p>

  <p class="bodytext">第壹壹叠題云：「辛丑歲逼除作。時自紅豆江村徙居半野堂絳雲餘燼處。」檢張蒼水集第壹編順治十八年辛丑「上延平王書」云：</p>

  <p class="bodytext-fs-only-np">殿下東都之役，豈誠謂外島足以創業開基。不過欲安插文武將吏家室，使無内顧之憂。庶得專意恢勦。但自古未有以輜重眷屬，置之外夷，而後經營中原者，所以識者危之。或者謂女真亦起於沙漠。我何不可起于島嶼？不知女真原生長窮荒，入中土如適樂郊，悦以犯難，人忘其死。若以中國師徒，委之波濤漂渺之中，拘之風土狉獉之地，真乃入于幽谷。其間感離恨别，思歸苦窮，種種情懷，皆足以墮士氣而損軍威，况欲其用命于矢石，改業於耰鋤，何可得也！故當興師之始，兵情將意，先多疑畏。兹歷暑徂寒，彈丸之城攻圍未下，是無他，人和乖而地利失宜也。語云，與衆同欲者罔不興，與衆異欲者罔不敗。誠哉是言也。今虜酋短折，孤雛新立，所云主少國疑者，此其時矣。滿黨分權，離畔叠告。所云將驕兵懦者，又其時矣。且災異非常，征科繁急。所云天怒人怨者，又其時矣。兼之虜勢已居强弩之末，畏澥如虎，不得已而遷徙沿海，爲堅壁清野之計。致萬姓棄田園，焚廬舍，宵啼路處，蠢蠢思動，望王師何異飢渴。我若稍爲激發，此並起亡秦之候也。惜乎殿下東征，各汛守兵，力綿難恃。然且東避西移，不從僞令，則民情亦大可見矣。殿下誠能因將士之思歸，乘士民之思亂，迴旗北指，百萬雄師可得，百什名城可下矣。又何必與紅夷較雌雄于海外哉？况大明之倚重殿下者，以殿下之能雪恥復仇也。區區臺灣，何預于神州赤縣？而暴師半載，使壯士塗肝腦于火輪，宿將碎肢體于沙磧，生既非智，死亦非忠，亦大可惜矣。况普天之下，止思明一塊乾浄土，四澥所屬望，萬代所瞻仰者，何啻桐江一絲，繫漢九鼎？故虜之虎視，匪朝伊夕，而今守禦單弱，兼聞紅夷搆虜乞師，萬一乘虚窺伺，勝敗未可知也。夫思明者，根柢也。臺灣者，枝葉也。無思明，是無根柢矣，安能有枝葉乎？此時進退失據，噬臍何及？古人云，寧進一寸死，毋退一尺生。使殿下奄有臺灣，亦不免爲退步，孰若早返思明，别圖所以進步哉？昔年長江之役，雖敗猶榮，已足流芳百世。若捲土重來，豈直汾陽臨淮不足專美，即錢鏐竇融，亦不足並駕矣。倘尋徐福之行蹤，思盧敖之故跡，縱偷安一時，必貽譏千古。即觀史載陳宜中張世傑兩人褒貶，可爲明鑑。九仞一簣，殿下寧不自愛乎？夫虬髯一劇，祇是傳奇濫説，豈真有扶餘足王乎？若箕子之居朝鮮，又非可以語於今日也。</p>

  <p class="bodytext">寅恪案，鄭氏之取臺灣，乃失當日復明運動諸遺民之心，而壯清廷及漢奸之氣者，不獨蒼水如此，即徐闇公輩亦如此。牧齋以爲延平既以臺灣爲根據地，則更無恢復中原之希望，所以辛丑逼除，遂自白茆港移居城内舊宅也。然河東君仍留居芙蓉莊，直至牧齋將死前始入城者，殆以爲明室復興尚有希望，海上交通猶有可能。較之牧齋之心灰意冷，大有區别。錢柳二人之性格不同，即此一端，足以窺見矣。</p>

  <p class="bodytext">第壹叁叠後附「癸卯中夏六日重題長句二首」其第壹首有「逢人每道君休矣，顧影還呼汝謂何」一聯，意謂時人盡知牧齋以爲明室復興，實已絶望，而河東君尚不如是之頽唐。「影」即「影憐」之謂。斯乃投筆一集之總結，愈覺可哀也。</p>

  <p class="bodytext">關於鄭延平之將克復南都，而又失敗之問題，頗甚複雜，兹略引舊記以證明之。</p>

  <p class="bodytext">魏默深源聖武記捌「國初江南靖海記」（可參小腆紀年附考壹玖「［順治十六年七月］壬午二十三日明朱成功敗績於江寧，崇明伯甘煇等死之，成功退入於海，瓜洲鎮江皆復歸於我大清」條。）略云：</p>

  <p class="bodytext-fs-only-np">［順治］十四年明桂王遣使自雲南航海進封成功延平郡王，招討大將軍。成功分所部爲七十二鎮，設六官理事假永明號，便宜封拜。聞王師三路攻永曆於雲貴，乃大舉内犯江南，以圖牽制。十六年六月由崇明入江，時蘇松提督駐松江，江甯提督駐福山，分守要害，圌山及譚家洲皆設大礮，金焦二山皆鐵鎖横江。煌言屢卻不前，令人泅水斷鐵索，遂乘風潮，以十七舟徑進，沿江木城俱潰，破瓜洲，獲提督管效忠圍鎮江，五路疊壘而陣。周麾傳礮，聲沸江水。攻北固山，士卒皆下馬死戰，官兵退入城，成功軍逐之而入，遂陷鎮江，屬邑皆下。部將甘輝請取揚州，斷山東之師。據京口，斷兩浙之漕，嚴<span alt="unicode">㧖</span>咽喉，號召各郡，南畿可不戰自困。成功不聽。七月直薄金陵，謁孝陵，而煌言别領所部由蕪湖進取徽甯諸路。時江甯重兵移征雲貴，大半西上，城内守備空虚。松江提督馬進寶（原注：「改名逢知。」）不赴援，陰通於寇，擁兵觀望。成功移檄遠近。（寅恪案，張蒼水集第壹編載己亥代延平王作「海師恢復鎮江一路檄」可供參考。）太平甯國池州徽州廣德無爲和州等四府三州二十四縣，望風納欵。維揚常蘇旦夕待變。東南大震，軍報阻絶。世祖幸南苑集六師議親征。兩江總督郎廷佐佯使人通欵，以緩其攻。成功信之，按兵儀鳳門外，依山爲營，連亘數里。巡撫蔣國柱，崇明總兵梁化鳳皆赴援。化鳳登高望敵，見敵營不整，樵蘇四出，軍士浮後湖而嬉，乃率勁騎五百，夜出神策門，先擣白土山，破其一營，以作士氣。次日，大出師由儀鳳鐘阜二門以三路攻其前，而騎兵繞出山後夾攻。成功令甘輝守營，而自出江上調舟師。諸營見山上麾蓋不動，不敢退。又未奉號令，不暇相救，遂大潰。甘輝被執死。化鳳復遣兵燒海艘五百餘，成功遂以餘艦揚帆出海，攻崇明不下。冬十月還島。而煌言遇我征貴州凱旋兵浮江下，亦戰敗走徽甯山中，出錢塘入海。</p>

  <p class="bodytext">延平王户官楊英從征實録「永曆十三年己亥」條略云：</p>

  <p class="bodytext-fs-first-np">［五月］十九日移泊吴淞港口，差監紀劉澄密書通報僞提督馬進寶合兵征討，以前有反正之意，至是未決，欲進圍京都時舉行，故密遣通之。未報。</p>

  <p class="bodytext-fs-np">［七月］十一日伏□□塘報一名，稱南京總督管効忠自鎮江敗回□（日？），將防城器椇料理，并差往蘇松等處討援兵，并帶急燕都奏請救援。稱松江提督馬進寶陰約歸，現在攻圍南都，危如纍卵，乞發大兵南□（下）救援撲滅，免致燎原滔天云云。藩得報，喜曰，似此南都必降矣。重賞之。</p>

  <p class="bodytext-fs-np">是日藩札鳳儀門。密書與馬提督知防。</p>

  <p class="bodytext-fs-np">十七日各提督統領進見。甘輝前曰，大師久屯城下，師老無功，恐援虜日至，多費一番功夫。請速攻拔，别圖進取。藩諭之曰，自古攻城掠邑，殺傷必多，所以未即攻者，欲待援虜齊集，必樸（撲）一戰，邀而殺之。管効忠必知我手段，不降亦走矣。况屬邑節次歸附，孤城絶援，不降何待。且銃炮未便。又松江馬提督□約未至，以故援（緩）攻。諸將暫磨勵以待，各備攻椇，候一二日，令到即行。諸將回營［十八日］遣監督高綿祖，禮部都事蔡政前往蘇州松江。往見僞撫院馬提督，約日起兵打都城，并令常鎮道馮監軍撥大官座二隻，多設儀仗帳，戴（載）高蔡二使前往蘇松會師。</p>

  <p class="bodytext-fs-np">二十一日再遣禮都事蔡政往松江見馬進寶，并安插陳忠靖□（宣）毅前鎮陳澤等護眷舡，授以機□。先時祖等見進寶，以家眷在燕都未決，回報。至是再遣諭之曰，見馬提督，先以婉言開陳，須不剛不柔，務極得體，要之先事□（爲）妙。若至攻破南都日方會□爲晚也。</p>

  <p class="bodytext-fs-np">二十二午虜就鳳儀門擡炮與前鋒鎮對擊。</p>

  <p class="bodytext-fs-np">二十三［日］藩見大勢已潰，遂抽下□（船）。</p>

  <p class="bodytext-fs-np">二十八日派程班師，駕出長江。</p>

  <p class="bodytext-fs-np">［八月］初四日師泊吴淞港，遣禮都事蔡政往見馬進寶。進京議和事機宜，俱授蔡政知之，亦無書往來。</p>

  <p class="bodytext-fs-np">初八日舟師至崇明港。</p>

  <p class="bodytext-fs-np">初十日傳令登岸札營攻崇明縣城。</p>

  <p class="bodytext-fs-np">十一日辰時開炮至午時西北角城崩下數尺，河溝填滿，藩親督催促登城，守將梁華（化）鳳死敵不退。</p>

  <p class="bodytext-fs-np">藩見城堅難攻，傳令班回。是日晚適馬提督差中軍官同都事蔡政至營，言馬提督□（因？）聞大師攻圍崇明，特遣中軍前來説和。稱欲奏請講和，仍又加兵襲破城邑，教我將何題奏，貴差將何面君？不如捨去崇明，暫回海島，候旨成否之間，再作良圖，亦未爲晚。藩諭之曰，爾酋等大張示諭，謂我水陸全軍覆没，國姓亦没陣中，清朝無角逐英雄之患。吾故打開崇明，安頓兵眷，再進長驅，爾主其亦知之否？我今攙（纔）施數銃，其城已倒及半，明日安炮再攻，立如平地。既爾主來説，姑且緩攻，留與爾主好題請説話也。令人同看營中兵器船隻整備。嘆曰，京都覆没，豈有是耶？</p>

  <p class="bodytext-fs-np">藩令搬營在船。</p>

  <p class="bodytext-fs-np">十二日遣蔡政同馬提督中軍再回吴淞，往京議和。</p>

  <p class="bodytext-fs-last-np">十二月藩駕註（駐）思明州。蔡政自京回，京報和議不成。逮繫馬進寶入京。</p>

  <p class="bodytext">清史列傳伍郎廷佐傳（參碑傳集陸貳引盛京通志郎廷佐傳。）云：</p>

  <p class="bodytext-fs-only-np">是年（順治十六年己亥）二月廷佐因巡閲江海，密陳海防機宜，言海賊鄭成功擁衆屯聚海島，將侵犯江南，而江省各汛兵數無多，且水師舟楫未備，請調發鄰省勁兵防禦。疏下部議，以鄰省亦需兵防守，寢其事。五月海賊陷鎮江，襲據瓜州，遂犯江寧。時城中守禦單弱，會副都統噶楚哈等從貴州凱旋，率兵沿江而下，廷佐與駐防總管喀喀穆邀入城，共議擊賊。</p>

  <p class="bodytext">同書同卷梁化鳳傳（可參梅村家藏藳貳伍「梁宫保壯猷紀。」）略云：</p>

  <p class="bodytext-fs-only-np">梁化鳳陝西長安人。順治三年武進士。十二年陞浙江寧波副將。海寇張名振犯崇明之平洋沙，總督馬國柱委化鳳署蘇松總兵事，至則遣都司談忠出戰，名振復高橋，化鳳親馳援剿擊，敗其衆。（寅恪案，清史稿貳佰叁疆臣年表壹江南江西總督欄順治十一年甲午載：「馬國柱九月丁未休。十月馬鳴佩總督江南江西。」順治十三年丙申載：「馬鳴佩閏五月己酉病免。」表面觀之，似「馬國柱」爲「馬鳴佩」之誤。但清史稿伍世祖本紀貳略云：「順治十一年四月壬申官軍擊故明將張名振於崇明，敗之。」清史列傳伍馬國柱傳云：「十一年正月海賊張名振屢犯崇明。」然則梁化鳳傳之「十二年」應作「十一年」無疑也。）十六年七月成功以大艦陷鎮江瓜州，直犯江寧，南北中梗。化鳳率所部三千人，疾抵江寧。賊大敗奔北。江南遂通。成功敗，遁入海。化鳳遣將防崇明，賊果薄城下，適化鳳兵自江寧回，聲勢相應，括民舟出白茆港，絶流迅擊，賊復大敗。</p>

  <p class="bodytext">清史列傳捌拾馬逢知傳略云：</p>

  <p class="bodytext-fs-only-np">［順治］十三年遷蘇松常鎮提督。十六年海寇鄭成功犯江寧，連陷州縣，梁化鳳擊退之。九月部臣劾逢知失陷城池，當鎮江失守，擁兵不救，賊遁，又不追剿，應革世職，并現任官，撤取回旗。得旨，馬逢知免革職，着解任。先是户科給事中孫光祀密糾逢知當賊犯江寧時，竟不赴援，及賊攻崇明，爲官兵所敗，反代其請降，巧行緩兵之計。鎮海大將軍劉之源，江南總督郎廷佐，蘇松巡按馬騰陞先後疏報僞兵部黄徵明乃數年會緝未獲之海逆，今經緝獲解京。其姪黄安自海中遣諜陳謹夤緣行賄，計脱徵明，竝貽書逢知，傳遞關節。禮科給事中成肇毅亦疏陳逢知通海情形昭著。請即逮治，竝令撫按嚴究黨羽。十七年六月命廷臣會鞫，以逢知交通海賊，擬並誅其子。八月上以未得逢知叛逆實事，命刑部侍郎尼滿往江南，同之源廷佐確審，尋合疏陳奏逢知於我軍在沙埔港獲海賊柳卯，即聲言卯係投誠，賞銀給食，託言令往招撫，縱之使還。又海賊鄭成功曾遣僞官劉澄説逢知改衣冠領兵往降。逢知雖聲言欲殺劉澄，反餽以銀兩。又遣人以扇遺成功，並示以投誠之本。又私留奉旨發回之蔡正，不即斥逐，竝將蔡正之髮薙短，以便潛往。且遣人護送出境。是逢知當日從賊情事雖未顯著，然當賊犯江南時，託言招撫，而陰相比附，不誅賊黨，而交通書信，兼以潛謀往來，已爲確據。疏入，仍命議政王貝勒大臣核議。尋論罪如律，逢知伏誅。</p>

  <p class="bodytext">梅村家藏藳貳伍「梁宫保壯猷紀」云：</p>

  <p class="bodytext-fs-only-np">江寧告急之使，馬皆有汗。同時大將之擁兵者，按甲猶豫，據分地爲解。</p>

  <p class="bodytext">小腆紀年附考壹玖「順治十六年五月癸酉（十三日）明延平王朱成功，兵部左侍郎張煌言，復會師大舉北上以援滇」條云：</p>

  <p class="bodytext-fs-only-np">成功欲順風取瓜州，煌言曰，崇明爲江海門户，有懸洲可守，先定之以爲老營，脱有疏虞，進退可據。馮澄世亦言取之便。成功曰，崇明城小而堅，取之必淹日月。今先取瓜州，破其門户，截其糧道，腹心潰，則支體隨之，崇明可不攻而破也。乃遣監紀劉澄，密通我江南提督馬進寶，而請煌言以所部兵爲前軍鄉導。己卯（十九日）經江陰，舟楫蔽江而上。</p>

  <p class="bodytext">據上引資料，知成功之不能取江寧，其關鍵實在馬逢知兩方觀望，馬氏之意以爲延平若成功，聲威功績必遠出其上。若不成功，己身亦可邀得清廷之寬免。此乃從來漢奸騎牆之故技。實不知建州入關，其利用漢人，甚爲巧妙。若可利用之處已畢，則斬殺以立威也。</p>

  <p class="bodytext">又黄秋岳濬花隨人聖盦摭憶略云：</p>

  <p class="bodytext-fs-only-np">繆小山［荃孫］雲自在堪筆記所述康熙時諸漢臣相訐相軋事至詳，而未言所本。後乃知小山所本，爲李榕村［光地］日記。榕村日記無刊行者，清史館有抄本，繆所録中，有一段極饒意義者，爲李光地與施琅語，縱談及海上順治十六年攻南京事。李（「李」當作「予」。下同。）云，當時若海寇不圍城池，揚帆直上，天下岌岌乎殆哉！施笑曰，直前，是矣。請問君何往？從何處而前？予無以應。移時又促之，云，從何處往前？李曰，或從江淮，或趨山東，奈何？施曰，此便大壞。何［以］言之，直前，縱一路無阻，即抵京師，本朝兵勢尚强，決一死鬥。兵家用所長，不用所短。海寇之陸戰，其所短者，計所有不過萬人。能以不習陸戰之萬人，而敵精於陸戰之數十萬人乎？不過一霎時，便可無噍類矣。李爽然自失，曰，然則奈何？施曰，不顧南京，直取荆襄，以其聲威，揚帆直過，決無與敵者。彼閉城不出，吾置之不論。彼若通欵，與一空劄，覊縻之。遇小船則燬之，遇大船則帶之。有領兵降者，以我兵分配彼兵，散與各將而用之。得了荆襄，呼召滇粤三逆藩，與之連結，摇動江以南，以撓官軍，則禍甚於今日矣。施所見如此，真是梟雄。</p>

  <p class="bodytext">寅恪案，馬進寶是時正在觀望。若延平克南京，則反清。若不能，則佐清。延平既不能克南京，必急撤退。不然者，將被封鎖於長江口内，全軍覆没矣。施琅之論，未必切合當日情勢及了解延平心理也。至清史補編捌「鄭成功載記」記載此役，其史料真僞夾雜，文體不倫，未可依據，故不引用。</p>

  <p class="bodytext">復檢清史稿貳陸柒黄梧傳（可參清史列傳黄梧傳。）略云：</p>

  <p class="bodytext-fs-only-np">黄梧字君宣，福建平和人。初爲鄭成功總兵，守海澄。順治十三年梧斬成功將華棟等，以海澄降。大將軍鄭親王世子濟度以聞，封海澄公。十四年總督李率泰疏請益梧兵合四千人，駐漳州。梧牒李率泰薦委署都督施琅智勇忠誠，熟諳沿海事狀，假以事權，必能剪除海孽。又言成功全藉内地接濟木植絲綿油麻釘鐵柴米。土宄陰爲轉輸，齎糧養寇。請嚴禁。并條列滅賊五策，復請速誅成功父芝龍。率泰先後上聞，琅得擢用，芝龍亦誅。尋命嚴海禁，絶接濟，移兵分駐海濱，阻成功兵登岸，增戰艦，習水戰，皆梧議也。</p>

  <p class="bodytext">小腆紀年附考貳拾順治十八年十二月「明延平王朱成功取臺灣。」條略云：</p>

  <p class="bodytext-fs-only-np">成功以臺灣平，謂諸將曰：「此膏腴之土，可寓兵於農。」既聞遷界令下，成功嘆曰：「使吾徇諸將意，不自斷東征，得一塊土，英雄無用武之地矣。沿海幅員上下數萬里，田廬邱墓無主，寡婦孤兒望哭天末，惟吾之故。以今當移我殘民，開闢東土，養精畜鋭，閉境息兵，待天下之清未晚也。」乃招漳泉惠潮流民，以闢汙萊。制法律，定職官，興學校，起池館，待故明宗室遺老之來歸者。臺灣之人是以大和。</p>

  <p class="bodytext">然則延平急於速戰速決之計既不能行，内地接濟復被斷絶，則不得不别取波濤遠隔，土地膏腴之臺灣以爲根據地。且叛將黄梧擁兵海澄，若遲延過久，則頗有引清兵攻廈門之可能。觀黄梧傳「［順治］十四年總督李率泰疏請益梧兵合四千人，駐漳州」，并小腆紀年附考貳拾「［順治十七年］五月甲子（初十日）我大清兵攻廈門，明延平王朱成功禦卻之」，及同書同卷「我大清康熙二年癸卯冬十月王師取金門廈門」條，即是其證。故延平帥舟師速退，亦用兵謹慎之道。其主旨雖與張蒼水輩别有不同，未可盡非也。</p>

  <p class="bodytext">寅恪論述牧齋參預鄭延平攻取南都之計劃，又欲由白茆港逃遁出海，而不能實行之事既竟，讀者必懷一疑問，即牧齋何以終能脱免清廷之殺害。痛史第伍種研堂見聞雜記云：</p>

  <p class="bodytext-fs-only-np">海氛既退，凡在戎行諸臣，以失律敗者，各遣緹騎捕之，以鋃鐺鏁去，如縛羊豕，而間連染於列邑<span alt="unicode">搢</span>紳，舉室俘囚，游魂旦暮。</p>

  <p class="bodytext">又云：</p>

  <p class="bodytext-fs-only-np">己亥海師至京口，金壇諸<span alt="unicode">搢</span>紳有陰爲款者，事既定，同袍相訐發，遂羅織紳衿數十人。撫臣請於朝，亦同發勘臣就訊，既抵，五毒備至，後駢斬，妻子發上陽。</p>

  <p class="bodytext">據此可知當日<span alt="unicode">縉</span>紳因己亥之役受牽累者殊不少。牧齋何以終能脱免一點，實難有確切之解答。但後檢諸書，似有痕迹可尋，惜尚是推測之辭，不敢視爲定論。俟他日更發現有關史料再詳述之。</p>

  <p class="bodytext">清史列傳柒玖梁清標傳略云：</p>

  <p class="bodytext-fs-only-np">梁清標直隸正定人。明崇禎十六年進士，官庶吉士。順治元年投誠，仍原官。尋授編修，累遷侍講學士。十三年四月遷兵部尚書。十六年海賊鄭成功由鎮江犯江寧，給事中楊雍建疏言（寅恪案，楊氏事蹟可參同書陸本傳。）海氛告警，宵旰焦勞，樞臣職掌軍機，於地形之要害，防兵之多寡，剿撫之得失，戰守之緩急，不發一謀，不建一策，僅隨事具覆，依樣葫蘆，不曰今應再行申飭，則曰臣部難以懸擬。既不能盡心經畫，決策於機先，又不能返躬引咎，規效於事後，請天語嚴飭，以儆尸素。詔兵部回奏。時尚書伊圖，奉使雲南。清標同侍郎額赫里劉達李棠馥疏辯。得旨，此回奏，巧言飾辯，殊不合理，著再回奏。於是自引咎下吏部察議，三侍郎皆降二級，清標降三級，各留任。十七年二月京察自陳。諭曰，梁清標凡事委卸，不肯擔任勞怨，本當議處，姑從寬免。其痛自警省，竭力振作。五月上以歲旱，令部院諸臣條奏時務，清標與李棠馥疏言，奸民揑造通賊謀叛，蠹設貪官，借端取貨，生事邀功，著確指其人。於是復奏，藉通賊謀叛名，魚肉平民，則有桐城知縣葉貴祖，常熟知縣周敏等。爲給事中汪之洙，巡按何元化所劾。（寅恪案，江南通志壹佰陸職官志巡撫監察御史欄載：「何可化直隸人進士順治十七年任。」清進士題名碑載：「何可化順治三年第三甲直隸大寧都都水衛。」「何元化」當爲何可化之譌。）其未經劾奏者，不知凡幾。故請旨飭禁，懲前以毖後。疏下部知之。</p>

  <p class="bodytext">同書玖施琅傳略云：</p>

  <p class="bodytext-fs-only-np">［康熙］二十年七月内閣學士李光地奏，鄭錦已死，子克塽幼，部下争權，征之必克，因薦琅素習海上情形。上遂授琅福建水師提督加太子太保。諭之曰，海寇一日不靖，則民生一日不寧。爾當相機進取，以副委任。二十一年七月彗星見，詔臣工指陳時務。户部尚書梁清標（寅恪案，梁清標康熙十一年調户部尚書。）謂天下太平，凡事不宜開端，當以安静爲主。上因命暫停征剿臺灣。</p>

  <p class="bodytext">乾隆修江南通志壹佰柒職官志常熟知縣欄載：</p>

  <p class="bodytext-fs-first-np">周敏。武康人。拔貢。順治十五年任。</p>

  <p class="bodytext-fs-last-np">張燮。大興人。拔貢。順治十七年任。</p>

  <p class="bodytext">寅恪案，前論黄毓祺案，已詳及真定梁氏與牧齋之密切關係。今觀清史列傳所言，清標身任兵部尚書，其對己亥戰役之態度如此冷淡，雖云滿尚書伊圖奉使雲南，當日漢人無權，（可參前引龔芝麓疏。）不敢特有主張，但其不爲清廷盡心經畫，以防禦鄭氏，與二十餘年後之反對進攻臺灣。疑是同一心理。至傳中所指常熟知縣周敏，藉通賊謀叛，魚肉平民之事，恐是乘機爲牧齋輩解脱於鄭延平失敗之後，清廷大肆搜捕之時也。</p>

  <p class="bodytext">又牧齋尺牘下「致周縣尊」云：</p>

  <p class="bodytext-fs-only-np">治某抱病江鄉，朝夕從漁夫樵叟，歌詠德音，雖復屏跡索居，未嘗不神馳鈴閣也。頃者□□□狂悖無狀，老父母以覆載洪恩，付之不較，第此人欺主枉上，罪在不赦。若不重治，并及其共事者，何以懲創奸宄，使魑魅寒心？又口稱有兩宦書帖，其中不無假冒。某鄉居不知城邑之事，若有不得已相聞，必有手書印記。并祈老父母留心查覈，勿爲黎丘之鬼所眩。此尤所禱祀而求者也。</p>

  <p class="bodytext">又「致□□□」略云：</p>

  <p class="bodytext-fs-only-np">恒雲握别，遂踰星紀。塵泥迥絶，寒暄邈然。相知北來，備道盛雅。注存無已，煦育有加。竊念益草木殘生，桑榆暮齒，灰心世故，息念空門，固未嘗争名争利，攘臂於市朝，亦未嘗有黨有仇，廁跡於壇坫，有何怨府，犯彼兇鋒？所賴金石格言，巖廊竑論，片語解呶，單詞止沸。此則養國家之元氣，作善類之長城，四海具瞻，千秋作則者也。</p>

  <p class="bodytext">頗疑牧齋所謂「周縣尊」即周敏。而信中所言「兩宦書帖」其中之一當爲告訐牧齋之物證。至「致□□□」一札，因信中有「恒雲」二字故認爲即致梁清標者。「犯彼兇鋒」之「彼」當指周敏。「金石格言，巖廊竑論」似指清標順治十七年五月所上之疏。若所揣測者不誤，則此等材料，或可作爲牧齋之免禍與梁清標有關之旁證。</p>

  <p class="bodytext">復次，當日在朝有梁清標主持兵部，凡在外疆臣武將皆不得不爲牧齋迴護。周敏之不能久任常熟知縣，其理由或在此也。又牧齋集中頗多與郎廷佐梁化鳳等相關之文字，兹節録涉及己亥之役者於下。牧齋外集玖「奉賀郎制府序」略云：</p>

  <p class="bodytext-fs-only-np">每念節鎮之地，襟江帶海，潢池弄兵，海島竊發。單車小艇，巡行水陸，宵征露宿，涉鯨波而衝颶浪，所至搜討軍實，申明斥堠，布置要害。衝波跋浪之士，靡不骨騰肉飛。裹粮求敵，德威宣布，軍聲烜赫。于是海人蜑户，連艘投誠。鯨鯢猰㺄，聞風遠遁。萑苻解散，菰蘆宴如，則公之成勞也。</p>

  <p class="bodytext">同書同卷「梁提督累廕八世序」略云：</p>

  <p class="bodytext-fs-only-np">自古國家保定疆圉，乂安寰宇，必有精忠一德，熊羆不二心之臣，爲之宣猷僇力，經營告成。其在今日，則大宫保梁公是也。公以鞭霆掣電之風略，拔山貫日之忠勇，奮跡武威，守禦山右。旋調崇川，總領水師。未幾海氛大作，蹂躪瓜步，摇撼南服。公出奇奮擊，雷劈電奔，斧螗鋒蝟，江水爲赤。已而復窺崇川，公隨飛援追勦，海波始靖，而東南獲有安壤。余江邨老民，藉公廣廈萬間之庇，安枕菰蘆，高眠晚食，方自愧無以報公，而又念舊待罪太史氏，勒燕然之銘，香旆常之續，皆舊史所有事也。于諸君之請，遂不辭而爲之序，亦使後世之史館，尚論武略者，于斯文有考焉。</p>

  <p class="bodytext">同書貳肆「海宴亭頌序」略云：</p>

  <p class="bodytext-fs-only-np">今都督長安梁公，山西出將，冀北空羣。惟此東南，惠徼節鉞。頃者海波蕩潏，江表震驚，艦塞長江，風乘萬里。惟公奮其老謀，遏彼亂略。遂使鮐文之老，安井舊于熏風。劍負之童，息戈鋋于麗日。既庇鴻庥于上將，應銘偉伐于通都。地卜虎邱，亭名海宴。萬古千秋，擁勝槩于長洲之苑。黄童白叟，騰頌聲于閶闔之城。益也托庇遺民，欣逢盛舉。磨盾草檄，良有愧于壯夫。勒石考文，敢自後于野史。</p>

  <p class="bodytext">此外牧齋尚有爲梁化鳳之父孟玉所作之「誥封都督梁公墓誌銘」（見牧齋外集壹陸。）等及與郎梁諸人之書札（見牧齋尺牘。）兹不暇多引。要之，牧齋此類文字，雖爲諂媚之辭，但使江南屬吏見之，亦可以爲護身符也。</p>
</body>
</html>