<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0002.css" rel="stylesheet" type="text/css"/>
</head>
<body>
  <h1 class="text-title-1-c">李太白氏族之疑問</h1>

  <p class="bodytext">李陽冰草堂集序云：</p>

  <p class="bodytext-fs-only-np">李白，字太白，隴西成紀人。涼武昭王暠九世孫，蟬聯珪組。世爲顯著，中葉非罪謫居條支。易姓與（與字繆本作爲）名。然自窮蟬至舜，累世不大曜。亦可歎焉。神龍之始，逃歸於蜀。復指李樹而生伯陽。驚姜之夕，長庚入夢。故生而名白，以太白字之。</p>

  <p class="bodytext">范傳正唐左拾遺翰林學士李公新墓碑云：</p>

  <p class="bodytext-fs-only-np">公名白，字太白，其先隴西成紀人。絶嗣之家，難求譜牒。公之孫女搜於箱篋中，得公之亡子伯禽手疏十數行，紙壞字缺。不能詳備。約而計之，涼武昭王九代孫也。隋末多難，一房被竄於碎葉，流離散落，隱易姓名。故自國朝已來漏於屬籍。神龍初，潛還廣漢，因僑爲郡人。父客以逋其邑，遂以客爲名。高卧雲林，不求禄仕。公之生也，先府君指天枝以復姓。先夫人夢長庚而告祥，名之與字咸所取象。</p>

  <p class="bodytext">寅恪案，新唐書肆拾地理志云：</p>

  <p class="bodytext-fs-only-np">安西大都護府，初治西州。顯慶二年平賀魯，析其地，置濛池、崑陵二都護府，分種落，列置州縣，西盡波斯國，皆隸安西，又徙治高昌故地。三年，徙治龜兹都督府，而故府復爲西州。（有保大軍，屯碎葉城。）</p>

  <p class="bodytext">又肆叁下云：</p>

  <p class="bodytext-fs-first-np">焉耆都督府。（貞觀十八年滅焉耆置。有碎葉城。）</p>

  <p class="bodytext-fs-np">（中略）</p>

  <p class="bodytext-fs-np">西域府十六，州七十二。</p>

  <p class="bodytext-fs-np">（中略）</p>

  <p class="bodytext-fs-np">條支都督府，領州九。</p>

  <p class="bodytext-fs-np">（中略）</p>

  <p class="bodytext-fs-last-np">右隸安西都護府。</p>

  <p class="bodytext">是碎葉、條支在唐太宗貞觀十八年即西曆六四四年平焉耆，高宗顯慶二年即西曆六五七年平賀魯，隸屬中國政治勢力範圍之後，始可成爲竄謫罪人之地。若太白先人於楊隋末世即竄謫如斯之遠地，斷非當日情勢所能有之事實。其爲依託，不待詳辨。至所以詭稱隋末者，殆以文飾其既爲涼武昭王後裔，又何以不編入屬籍，如鎮遠將軍房、平涼房、姑臧房、敦煌房、僕射房、絳郡房、武陵房等之比故耳（參閲新唐書柒拾上宗室世系表興聖皇帝十子條及柒貳下宰相世系表隴西李氏條）。</p>

  <p class="bodytext">又考太白集貳陸爲宋中丞自薦表云：</p>

  <p class="bodytext-fs-only-np">臣伏見前翰林供奉李白，年五十有七。</p>

  <p class="bodytext">寅恪案，太白爲宋若思作此表時在唐肅宗至德二載，即西曆七五七年。據以上推其誕生之歲，應爲武后大足元年，即西曆七〇一年。此年下距中宗神龍元年，即西曆七〇五年，尚有四年之隔。然則太白由西域遷居蜀漢之時，其年至少已五歲矣。是太白生於西域，不生於中國也。又考李序「神龍之始逃歸於蜀，復指李樹而生伯陽」，及范碑「公之生也，先府君指天枝以復姓」之語，則是太白至中國後方改姓李也。其父之所以名客者，殆由西域之人其名字不通於華夏，因以胡客呼之，遂取以爲名，其實非自稱之本名也。夫以一元非漢姓之家，忽來從西域，自稱其先世於隋末由中國謫居於西突厥舊疆之内，實爲一必不可能之事。則其人之本爲西域胡人，絶無疑義矣。</p>

  <p class="bodytext">又續高僧傳叁肆感通篇上隋道仙傳云：</p>

  <p class="bodytext-fs-only-np">釋道仙，本康居國人。以遊賈爲業，梁、周之際往來吴、蜀，行賈達於梓州。</p>

  <p class="bodytext">又同書叁伍感通篇中唐慧岸傳云：</p>

  <p class="bodytext-fs-only-np">釋慧岸者，未詳何人。面鼻似胡，言同蜀漢。</p>

  <p class="bodytext">又杜甫在夔州作解悶十二首之二云：</p>

  <p class="bodytext-fs-only-np">賈胡離别下揚州，憶上西陵故驛樓。爲問淮南米貴賤，老夫乘興欲東遊。</p>

  <p class="bodytext">據此，可知六朝、隋唐時代蜀漢亦爲西胡行賈區域。其地之有西胡人種往來僑庽，自無足怪也。</p>

  <p class="bodytext">太白既詭託隴西李氏，又稱李陽冰爲從叔（見獻從叔當塗宰陽冰五言詩）。陽冰爲趙郡李氏（見唐文粹柒柒舒元輿玉筯篆志及宣和書譜貳等）。故太白之同時人及後來之人亦以山東人稱太白（杜甫蘇端薛復筵簡薛華醉歌及元稹唐檢校工部員外杜君墓誌）。蓋謂其出於趙郡李氏也。舊唐書壹玖拾下文苑傳李白傳既載不可徵信之「父爲任城尉，因家焉」之語，又稱白爲「山東人」。不知山東非唐代州縣之名。若依當時稱郡望之慣例，固應作「趙郡人」，即使以家住地爲籍貫，亦當云「兗州或魯郡任城人」。舊史於此誠可謂進退兩無所據者矣（參錢大昕二十二史攷異壹捌）。</p>

  <p class="inscribed-right">（原刊清華學報第十卷第一期）</p>
</body>
</html>