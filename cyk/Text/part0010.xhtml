<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0001.css" rel="stylesheet" type="text/css"/>
</head>
<body>
  <h1 class="text-title-1-c">俞曲園先生病中囈語跋</h1>

  <p class="bodytext">曲園先生病中囈語不載集中，近頗傳於世。或疑以爲僞，或驚以爲奇。疑以爲僞者固非，驚以爲奇者亦未爲得也。天下之至賾者莫過於人事，疑若不可以前知。然人事有初中後三際（借用摩尼教語），猶物狀有線面體諸形。其演嬗先後之間，即不爲確定之因果，亦必生相互之關係。故以觀空者而觀時，天下人事之變，遂無一不爲當然而非偶然。既爲當然，則因有可以前知之理也。</p>

  <p class="bodytext">此詩之作，在舊朝德宗景皇帝庚子辛丑之歲，蓋今日神州之世局，三十年前已成定而不可移易。當時中智之士莫不惴惴然睹大禍之將届，況先生爲一代儒林宗碩，湛思而通識之人，值其氣機觸會，探演微隱以示來者，宜所言多中，復何奇之有焉！</p>

  <p class="bodytext">嘗與平伯言：「吾徒今日處身於不夷不惠之間，託命於非驢非馬之國，其所遭遇，在此詩第貳第陸首之間，至第柒首所言，則邈不可期，未能留命以相待，亦姑誦之玩之，譬諸遥望海上神山，雖不可即，但知來日尚有此一境者，未始不可以少紓憂生之念。然而其用心苦矣。」鍾離意别傳（見後漢書列傳叁壹鍾離意傳章懷注所引）略云：「意爲魯相，［發］孔子教授堂下牀首所懸甕中素書，文曰，後世修吾書董仲舒。」所言記莂名字，失之太鑿，不必可信。而此詩末首曰：「略將數語示兒曹。」然則今日平伯之録之詮之者，似亦爲當時所預知。此殆所謂人事之當然而非偶然者歟？戊辰三月義甯陳寅恪敬識。</p>

  <p class="inscribed-right">清華週刊第三七卷第二期（五二九號）一九三二年三月五日版</p>
</body>
</html>