<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0003.css" rel="stylesheet" type="text/css"/>
</head>
<body>
  <h1 class="text-title-1-c">南嶽大師立誓願文跋</h1>

  <p class="bodytext">天台宗創造者慧思作誓願文，取本人一生事蹟，依年歲編列。其書不獨研求中古思想史者，應視爲重要資料，實亦古人自著年譜最早者之一。故與吾國史學之發展，殊有關係。但今日所傳南嶽大師著述中，頗有後人僞託之作。然則此誓願文之真僞究何如者，是否可依據爲正確史料，自爲一問題。考慧思所生時代，南北朝竝立，其君主年號及州郡名稱，皆交錯重複，最爲糾紛，不易明悉。今即取誓願文中關於此二事者，證諸史籍，以驗其真僞。真僞判定之後，就其所表現思想之特徵，略加解釋，或亦可供治南北朝末年思想史者之參考乎？</p>

  <p class="bodytext">唐道宣續高僧傳貳壹（金陵刻經處本）慧思傳云：</p>

  <p class="bodytext-fs-only-np">［慧思］以齊武平之初，背此嵩陽，領徒南逝，高騖前賢，以希棲隱。初至光州，值梁孝元傾覆國亂，前路梗塞，權止大蘇山。數年之間，歸從如市。</p>

  <p class="bodytext">寅恪案，北齊君主以武平紀年者有二。一爲後主緯，即温國公。一爲范陽王紹義。後主之武平在范陽王之前，且爲中原統治之朝。僧傳所言，係指後主之年號，自不待言。北朝齊後主武平元年當南朝陳宣帝太建二年庚寅，即西曆五七〇年。南朝梁孝元帝之傾覆，在其承聖三年，當北朝齊文宣帝天保五年甲戌，即西曆五五四年。二者相距已逾十五年之久，實與當時情事不符。故道宣所紀必有譌誤。今慧思立誓願文略云：</p>

  <p class="bodytext-fs-only-np">我慧思是末法八十二年，太歲在乙未十一月十一日於大魏國南豫州汝陽郡武津縣生。年至四十，是末法一百二十一年，在光州開岳寺。至年四十一，是末法一百二十二年，在光州境大蘇山中。</p>

  <p class="bodytext">寅恪案，慧思生於北朝魏宣武帝延昌四年乙未，當南朝梁武帝天監十四年，即西曆五一五年。其四十歲適值南朝梁元帝承聖三年，即西曆五五四年。江陵之陷即在是歲，實與史籍符會。可知南北朝竝立，其年號歲月後先交互之間，雖以道宣之博學，猶不能無誤，而此誓願文之記載，其正確如是，則非後世僧徒所能僞造，固無容疑也。</p>

  <p class="bodytext">又立誓願文略云：</p>

  <p class="bodytext-fs-only-np">至年四十四，是末法一百二十五年，太歲戊寅，還於大蘇山光州境内。唱告四方，我欲奉造金字摩訶般若波羅蜜經。從正月十五日教化，至十一月十一日，於南光州光城都光城縣齊光寺方得就手，報先心願，奉造金字摩訶般若波羅蜜經一部，並造瑠璃寶函盛之。</p>

  <p class="bodytext">寅恪案，魏書壹佰陸中地形志云：</p>

  <p class="bodytext-fs-only-np">光州。（原注：「治掖城。皇興四年分青州置。延興五年改爲鎮。景明元年復。」）領郡三。縣十四。</p>

  <p class="bodytext">又同卷云：</p>

  <p class="bodytext-fs-only-np">光州。（原注：「蕭衍置。魏因之。治光城。」）領郡五。縣十。</p>

  <p class="bodytext">北光城郡。領縣二。光城。（原注：「州治。」）樂安。</p>

  <p class="bodytext">南光城郡。領縣二。光城。（原注：「郡治。」）南樂安。</p>

  <p class="bodytext">寅恪案，誓願文中「南光州光城都光城縣」之「都」字，自當爲「郡」字傳寫之誤。而「南」字則直貫下文之「光城郡光城縣」言。蓋言「南光州」者，以别於治掖城之「［北］光州」。［南］光城郡光城縣者，以别於北光城郡之光城縣。所以知者，以此時慧思適在大蘇山中。以地望準之，南光城郡之光城縣，與大蘇山較近故也。夫此類行政區域，其名稱至爲重疊混雜。若作者非當時親歷之人，恐難有如是之正確。然則誓願文非後世所能僞託，此又一證矣。</p>

  <p class="bodytext">今據誓願文中關於年曆地理二事觀之，已足證明其非僞作。此文之真僞既經判定，而文中所述志願，即求長生治丹藥一事，最爲殊特。似與普通佛教宗旨矛盾。寅恪以爲此類思想確爲當時産物，而非後來所可僞託。請略考當日社會文化狀况及天台宗學説之根據，以説明之於下。</p>

  <p class="bodytext">誓願文中如</p>

  <p class="bodytext-fs-only-np">又復發願，我今入山懺悔一切障道重罪，經行修禪，若得成就五通神仙及六神通。</p>

  <p class="bodytext">及</p>

  <p class="bodytext-fs-only-np">是故先作長壽仙人，藉五通力，學菩薩道。自非神仙，不得久住。爲法學仙，不貪壽命。</p>

  <p class="bodytext">及</p>

  <p class="bodytext-fs-only-np">誓於此生得大仙報。</p>

  <p class="bodytext">及</p>

  <p class="bodytext-fs-only-np">爲護法故求長命，不願生天及餘趣。願諸賢聖佐助我，得好芝草及神丹。療治衆病除饑渴，常得經行修諸禪。願得深山寂静處，足神丹藥修此願，藉外丹力修内丹。</p>

  <p class="bodytext">及</p>

  <p class="bodytext-fs-only-np">以此求道誓願力，作長壽仙見彌勒。</p>

  <p class="bodytext">及</p>

  <p class="bodytext-fs-only-np">誓願入山學神仙，得長命力求佛道。</p>

  <p class="bodytext">等語，皆表現求長生治丹藥之思想。考印度佛教末流，襲取婆羅門長生養性之術，託之龍樹菩薩。如今日藏文丹珠爾第壹壹捌函中龍樹所造諸論，皆是其例。</p>

  <p class="bodytext">慈恩大師傳貳略云：</p>

  <p class="bodytext-fs-only-np">明日到磔迦國東境，至一大城。城西道北有大菴羅林。林中有一七百歲婆羅門。及至觀之，可三十許。形質魁梧，神理淹審。明中百諸論，善吠陀等書。有二侍者，各百餘歲。仍就停一月，學經百論廣百論。其人是龍猛弟子，親得師承，説甚明浄。</p>

  <p class="bodytext">又唐澄觀大方廣佛華嚴經隨疏演義鈔柒云：</p>

  <p class="bodytext-fs-only-np">又案，西域記唐三藏初遇龍樹宗師，欲從學法。師令服藥，求得長生，方能窮究。三藏自思，本欲求經，恐仙術不成，辜我夙願。遂不學此宗，乃學法相之宗。</p>

  <p class="bodytext">寅恪案，此二説皆相似，而皆不可信。然有一事可注意者，即欲學龍樹之宗，必先求長生之法是也。據隋書叁肆經籍志子部醫方類著録西域諸仙藥方中有：</p>

  <p class="bodytext-fs-first-np">龍樹菩薩藥方四卷。</p>

  <p class="bodytext-fs-last-np">龍樹菩薩養性方一卷。</p>

  <p class="bodytext">及隋費長房歷代三寶記壹壹載：</p>

  <p class="bodytext-fs-only-np">北周時，攘那跋陀羅譯五明論合一卷。（寅恪案，此論雖未言何人所造，然日本石山寺有寫本龍樹五明論一卷，今刊入大正大藏經第貳壹卷。以隋書經籍志及丹珠爾載龍樹所造論性質推之，攘那跋陀羅之譯本，疑亦託名龍樹所造也。）</p>

  <p class="bodytext">可知南北朝末年，此類依託龍樹之學説，已自天竺輸入中土。慧思生值其時，自不能不受其影響。况天台創義立宗，悉依大智度論，而大智度論乃龍樹之所造。龍樹實爲天台宗始祖。宜乎誓願文中盛談求長生治丹藥之事也。又天台禪學其中堅之一部分，本爲南北朝之小乘禪學，而此部分實與當時道家所憑藉之印度禪學原是一事。故天台宗内由本體之性質，外受環境之薰習，其思想之推演變遷，遂不期而與道家神仙之學説符會。明乎此，則天台祖師棲止之名山，如武當南嶽天台等，皆道家所謂神仙洞府，富於靈藥，可以治丹之地，固不足爲異也。總而言之，天台原始之思想，雖不以神仙爲極詣，但視爲學佛必經之歷程。有似上引澄觀華嚴疏鈔所記龍樹宗師告玄奘之語意，即先須服藥，求得長生之後，方能窮究龍樹之學是也。後如唐之梁肅，其學本出於天台宗之湛然所作「神仙傳論」（見全唐文伍壹玖。）亦有：</p>

  <p class="bodytext-fs-only-np">予嘗覽葛洪所記，以爲神仙之道，昭昭足徵也</p>

  <p class="bodytext">之言。蓋梁氏宗佛陀而信神仙，尚是原始天台思想。可見南北朝末年思想界中此重公案，迄於唐之中葉猶復存在。兹因徵考所及，並附論之於此。</p>
</body>
</html>