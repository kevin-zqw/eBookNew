<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0006.css" rel="stylesheet" type="text/css"/>
</head>
<body>
  <h1 class="text-title-1-c">附論</h1>

  <h2 class="text-title-2">（甲）白樂天之先祖及後嗣</h2>

  <p class="bodytext">關於白氏之遠祖，如樂天於故鞏縣令白府君事狀（白氏長慶集貳玖）中所自述者，其可疑諸點，陳振孫白文公年譜已詳辨之，而沈炳震新唐書宰相世系表訂譌及武英殿本新唐書柒伍下宰相世系表所附考證，亦俱有所論。其實諸家譜牒記述，虚妄紛歧，若取史乘校之，其譌謬矛盾可笑之處不一而足，非獨此文爲然也。但此類可存而不論，蓋今日稍具常識之讀史者，決不致爲所迷惑，詳悉辨證，轉無謂也。又近年中外論著中，有據北夢瑣言伍中書蕃人事條所紀崔慎由詆白敏中之語，唐摭言壹叁敏捷條白敏中盧發所賦「十姓胡中第六胡」諸句，及白氏長慶集伍玖沃洲山禪院記所云：</p>

  <p class="bodytext-fs-only-np">厥初有羅漢僧西天竺人白道猷居焉。</p>

  <p class="bodytext">又略云：</p>

  <p class="bodytext-fs-only-np">昔道猷肇開兹山，今日樂天又垂文兹山。異乎哉，沃洲山與白氏其世有緣乎。</p>

  <p class="bodytext">等語，推論白氏之爲胡姓。鄙意白氏與西域之白或帛氏有關，自不俟言，但吾國中古之時，西域胡人來居中土，其世代甚近者，殊有考論之價值。若世代甚遠久，已同化至無何纖微跡象可尋者，則止就其僅餘之標幟即胡姓一事，詳悉考辨，恐未必有何發見，而依吾國中古史「種族之分，多繫於其人所受之文化，而不在其所承之血統。」之事例言之，（見拙著唐代政治史述論稿及隋唐制度淵源略論稿。）則此類問題亦可不辨。故謂元微之出於鮮卑，白樂天出於西域，固非妄説，却爲贅論也。兹所欲言之樂天先世問題，僅爲樂天非北齊五兵尚書白建之後裔，及樂天之父母以親舅甥爲婚配二事而已。蓋此二事均與樂天本身有實際影響，而不似白氏爲胡姓之浮泛關係也。</p>

  <p class="bodytext">關於樂天非北齊五兵尚書白建之後裔一端，寅恪已於拙著唐代政治史述論稿中篇論牛僧孺家有隋代牛弘賜田事闡述及之。兹僅迻録其所言者於此，以供竝觀同論之便利。至於樂天之父母以親舅甥爲婚配一事，則别於此詳言之。以彼書限於體例範圍，不能多所旁及，而此文則專論樂天家世，其性質有異故也。</p>

  <p class="bodytext">白氏長慶集貳玖襄州别駕府君事狀云：</p>

  <p class="bodytext-fs-only-np">初，高祖贈司空，有功於北齊，詔賜莊宅各一區，在同州韓城縣，至今存焉。</p>

  <p class="bodytext">此所謂有功於北齊之司空即白建也。據北齊書肆拾白建傳（北史伍伍白建傳同。）略云：</p>

  <p class="bodytext-fs-only-np">白建字彦舉，武平七年卒，贈司空。</p>

  <p class="bodytext">是白建卒於北齊未亡以前。其生存時期，周齊二國，東西並峙，互相争競。建爲齊朝主兵之大臣，其所賜莊宅，何得越在同州韓城即仇讎敵國之境内乎？其爲依託，不待辨論也。</p>

  <p class="bodytext">又新唐書柒伍下宰相世系表白氏表云：</p>

  <p class="bodytext-fs-only-np">白建字彦舉，後周弘農郡守，邵陵縣男。</p>

  <p class="bodytext">此白建既字彦舉，與北齊主兵大臣之姓氏名字俱無差異，是即樂天所自承之祖先也。但其官則爲北周弘農郡守，與北齊贈司空之事絶不能相容。其間必有竄改附會，自無可疑。豈樂天之先世賜田，本屬於一後周姓白名某字某之弘農郡守，而其人實是樂天真正之祖宗。故其所賜莊宅能在北周境内，後來子孫遠攀異國之貴顯，遂致前代祖宗横遭李樹代桃之阨耶？</p>

  <p class="bodytext">貞松老人（羅振玉）遺稿後丁戊稿白氏長慶集書後一文中，論及樂天之父母以親舅甥爲婚配事。其説雖簡，然甚確。頗可解釋樂天早年家庭環境及後來其母以狂疾墜井而死諸問題。故於此引證稍詳，並推論之以供讀白詩者之參考。</p>

  <p class="bodytext">白氏長慶集貳玖太原白氏家狀二道，其故鞏縣令白府君事狀云：</p>

  <p class="bodytext-fs-only-np">高祖諱建，北齊五兵尚書，贈司空。曾祖諱士通，皇朝利州都督。祖諱志善，朝散大夫尚衣奉御。父諱温，朝請大夫檢校都官郎中。公諱鍠。</p>

  <p class="bodytext">其襄州别駕府君事狀略云：</p>

  <p class="bodytext-fs-only-np">公諱季庚，鞏縣府君之長子。建中元年授彭城縣令。時徐州爲東平所管，屬本道節度使反，公與本州刺史李洧歸國。貞元十年五月二十八日，終於襄陽官舍，享年六十六。夫人陳氏，陳朝宜都［王叔明］之後。祖諱璋，利州刺史。考諱潤，坊州鄜城縣令。（寅恪案，令疑當作尉。）妣太原白氏。夫人無兄姊弟妹，八歲丁鄜城府君之憂，十五歲事舅姑。建中初以府君彭城之功封潁川縣君。元和六年四月三日殁於長安宣平里第，享年五十七。有子四人，次曰居易，次曰行簡。</p>

  <p class="bodytext">又白氏長慶集貳伍唐故鄜城縣尉陳府君夫人白氏墓誌銘略云：</p>

  <p class="bodytext-fs-only-np">夫人太原白氏，享年七十。唐利州都督諱士通之曾孫，尚衣奉御諱志善之玄孫，（寅恪案，疑當作士通之玄孫，志善之曾孫。曾玄二字互易。）都官郎中諱温之孫，延安令諱鍠之第某女，（寅恪案，延安令疑當作鞏縣令。）韓城令諱欽之外孫，故鄜城尉諱潤之夫人，故潁川縣君之母，故大理少卿襄州别駕諱季庚之姑，前京兆府户曹參軍翰林學士白居易前祕書省校書郎白行簡之外祖母也。</p>

  <p class="bodytext">寅恪案：古人文字傳於今世者，轉寫多有譌誤，自不足怪。上所引樂天所作其父及外祖母墓誌如「令」之疑當作「尉」，「延安」之疑當作「鞏縣」，及「曾」「玄」二字之疑當互易，即是其例。蓋此皆可以本文之上下文及他文之有關者相參校而得知者也。但有爲本文之上下文及相關之他文所限定，絶不能移易而諉爲轉寫譌誤所致者。則如樂天之母與其父親屬之關係是。兹據上引樂天所自述者，作一世系親屬表以明之如下：</p>

  <div class="zhangyue-c"><img alt="" class="zhangyue-img-30" src="../Images/image01431.jpeg"/></div>

  <p class="bodytext">樂天文中，歷叙其外祖母之尊卑先後諸親族血統聯繫，其間關係，互相制限，一定而不可移，則樂天之外祖母乃其祖之女，與其父爲同産，易言之，即樂天之父季庚實與親甥女相爲婚配也明矣。至樂天於其外祖母之墓誌銘以「襄州别駕諱季庚之姑」爲言者，此姑字必不可通。初視之似是妹字之譌寫，但細思之，則樂天屬文之際，若直書其事，似覺太難爲情，羅貞松謂「季庚所取乃妹女，樂天稱陳夫人爲季庚之姑，乃諱言而非其實矣。」（羅振玉貞松老人遺稿甲集後丁戊稿白氏長慶集書後條。）洵確論也。</p>

  <p class="bodytext">夫親舅甥相爲婚配，如西漢惠帝之后爲其同母姊魯元公主女，（見史記肆玖外戚世家，捌玖張耳陳餘列傳等。）及吴孫休朱夫人爲休姊女之事，（見吴志伍孫休朱夫人傳及裴注。）於古代或即今日，恐亦不乏相同之例，但在唐代崇尚禮教之士大夫家族，此種婚配則非所容許，自不待言也。抑更有可論者，唐律疏議壹名例律十惡十曰内亂條注云：</p>

  <p class="bodytext-fs-only-np">謂姦小功以上親，父祖妾，及與和者。</p>

  <p class="bodytext">疏議釋之云：</p>

  <p class="bodytext-fs-only-np">姦小功以上親者，謂據禮男子爲婦人着小功服而姦者。若婦人爲男夫，雖有小功之服，男子爲報服緦麻者非。謂外孫女於外祖父，及外甥於舅之類。</p>

  <p class="bodytext">同書壹肆户婚律下第壹條條文云：</p>

  <p class="bodytext-fs-only-np">諸同姓爲婚者，各徒二年。緦麻以上以姦論。若外姻有服屬而尊卑共爲婚姻，及娶同母異父姊妹，若妻前夫之女者，亦各以姦論。其父母之姑舅兩姨姊妹，及姨，若堂姨，母之姑，堂姑，己之堂姨及再從姨，堂外甥女，女壻姊妹，並不得爲婚姻，違者各杖一百，並離之。</p>

  <p class="bodytext">疏議釋之略云：</p>

  <p class="bodytext-fs-only-np">外姻有服屬者，謂外祖父母，舅，姨，（據涵芬樓影印滂熹齋藏宋刊本作舅姨。今坊間印本有作姑舅者大謬。）妻之父母，此等若作婚姻，是名尊卑共爲婚姻。其外姻雖有服，非尊卑者，爲婚不禁。</p>

  <p class="bodytext">又云：</p>

  <p class="bodytext-fs-only-np">父母姑舅兩姨姊妹，於身無服，乃是父母緦麻，據身是尊，故不合娶。及姨又是父母小功尊，若堂姨雖於父母無服，亦是尊屬。母之姑，堂姑，並是母之小功以上尊，己之堂姨及再從姨，堂外甥女，亦謂堂姊妹所生者，女壻姊妹，於身雖並無服，據理不可爲婚。並爲尊卑混亂，人倫失序，違此爲婚者，各杖一百。自同姓爲婚以下，雖會赦，各離之。</p>

  <p class="bodytext">寅恪案：據上所引，可知吾國法意，重在内外區分，尊卑等級。（參容齋續筆捌姑舅爲婚條及明史壹叁柒劉三吾傳附朱善傳。）唐律户婚律所規定之條例，就外姻論之，則科罪與否及其重輕，乃以尊卑混亂與否及服屬之親疎等關係而定。故外姻如從母兄弟姊妹，（姨兄弟姊妹。）姑之子，（外兄弟姊妹。）舅之子，（内兄弟姊妹。）者，雖並是緦麻三月成人正服，然非尊卑，其爲婚於唐律則不在禁限。至外姻如上引唐律户婚律條文自父母之姑舅兩姨姊妹以下，雖於身並無服紀，但此等若作婚姻，則尊卑混亂，人倫失序，是以唐律亦科以「各杖一百」「雖會赦，各離之」之罪罰也。（參唐會要捌叁嫁娶目永徽二年九月條。）親舅甥自古在服紀之内，唐代復改加重，儀禮喪服禮緦麻三月者甥（鄭注，姊妹之子。）條傳云：</p>

  <p class="bodytext-fs-only-np">甥者，何也。謂吾舅者，吾謂之甥。何以緦之，報之也。</p>

  <p class="bodytext">及通典玖貳禮典凶禮緦麻成人服三月條（參唐會要叁柒服紀下貞觀十四年條。）略云：</p>

  <p class="bodytext-fs-only-np">大唐貞觀十四年，（永徽四年長孫無忌等進律疏以前之十三年。）太宗謂侍臣曰，舅之與姨，親疎相似，而服紀有殊，理未爲得。集學者詳議。於是侍中魏徵等議曰，謹按，舅服緦麻，請與從母同小功，制可。</p>

  <p class="bodytext">可知。然則甥舅爲婚，律所必禁。違律者即應依户婚律下第壹條條文「若外姻有服屬而尊卑共爲婚姻」者，以姦論也。所謂以姦論者，唐律疏議壹肆户婚律下第一條條文「諸同姓爲婚者各徒二年，緦麻以上以姦論」下疏議釋之云：</p>

  <p class="bodytext-fs-only-np">若同姓緦麻以上爲婚者，各依雜律姦條科罪。</p>

  <p class="bodytext">「外姻有服屬而尊卑共爲婚姻者以姦論」自亦當准此。考唐律疏議貳陸雜律上第貳叁條條文云：</p>

  <p class="bodytext-fs-only-np">諸姦緦麻以上親，及緦麻以上親之妻，若妻前夫之女，及同母異父姊妹者，徒三年。强者流二千里。折傷者絞。妾減一等。</p>

  <p class="bodytext">疏議釋之云：</p>

  <p class="bodytext-fs-only-np">姦緦麻以上親，謂内外有服親者。</p>

  <p class="bodytext">綜前所引户婚律之條文及疏議，與此雜律姦條文之條及疏議觀之，則甥舅爲婚，於唐律應科以滿徒，並使離異。「雖會赦，亦離之」，固甚明也。惟於此尚有一問題特須注意者，唐會要叁柒服紀目上（參舊唐書貳柒禮儀志，通典玖貳禮典凶禮緦麻成人三月服條。）略云：</p>

  <p class="bodytext-fs-only-np">顯慶元年（舊志作二年。）九月二十九日，修禮官長孫無忌等奏曰，依古喪服，甥爲舅緦麻，舅報甥亦同此制。貞觀年中，八座議奏舅服同姨小功五月，而今律疏舅報于甥，服猶三月，謹按，傍親之服，禮無不報，己非正尊，不敢降之也。故甥爲從母五月，從母報甥小功，甥爲舅緦麻，舅亦報甥三月，是其義矣。今甥爲舅，使同從母之喪，則舅宜進甥以同從母之報，修律疏人不知禮意，舅報甥服尚止緦麻，于例不通，理須改正。今請修改律疏，舅報甥亦小功。制從之。</p>

  <p class="bodytext">通典壹叁肆禮典開元禮貳玖小功五月成人正服條云：</p>

  <p class="bodytext-fs-only-np">爲外祖父母，爲舅及從母丈夫婦人報。</p>

  <p class="bodytext">夫吾國古代禮律關係密切，永徽四年頒律疏時（舊唐書伍拾刑法志）甥爲舅服小功，舅報甥尚止緦麻，故甥舅爲婚，不入内亂之條，如疏議所釋者是也。及顯慶改舅報甥亦小功，是甥舅爲婚，即如疏議所謂男子爲婦人着小功服而姦者，宜入内亂之條矣。長孫無忌所奏請修改者，指言律疏，豈即謂此類條文耶？又唐律疏議貳陸雜律第貳肆條條文云：</p>

  <p class="bodytext-fs-only-np">諸姦從祖祖母，姑，從祖伯叔母，姑，（寅恪案，據開元禮，從祖祖姑，從祖姑在室者小功，適人者緦麻。唐律姦從祖祖姑，從祖姑之罪重於姦緦麻親者，依本服而不從輕服之法也。可參名例律陸第捌條條文及疏議。）從父姊妹，從母及兄弟妻，兄弟子妻者，流二千里。强者絞。</p>

  <p class="bodytext">「爲舅及從母丈夫婦人報」，其喪服之制既同，且舅之與姨，親疎相似，則舅甥爲婚之刑章，後來或亦有修改耶？但檢宋刑統此諸條條文下並未載補充制，格，勅條，其故俟考。寅恪素不諳禮律之學，姑記其疑於此，以待通識禮律之君子之教正。</p>

  <p class="bodytext">總之，樂天先世本由淄青李氏胡化藩鎮之部屬歸向中朝。其家風自與崇尚禮法之山東士族迥異。如其父母之婚配，與當日現行之禮制（開元禮）及法典極相違戾，即其例也。後來樂天之成爲牛黨，而見惡於李贊皇。其歷史之背景，由來遠矣。（關於牛李黨派之分野與社會階級之關係，已於拙著唐代政治史述論稿中篇詳論之。可參閲。）</p>

  <p class="bodytext">復次，樂天之父季庚殁於貞元十年，年六十六，其母潁川縣君陳夫人殁於元和六年，年五十七。據此推計，則陳夫人年十五歲結婚，時季庚年已四十一歲矣。夫男女婚配，年齡雖相距懸遠，要亦常見，本不足異。所可怪者，以唐代社會一般風習論之，斷無已仕宦之男子年踰四十，尚未結婚之理。若其父果已結婚，樂天於季庚之事狀中何以絶不言及其前母爲何人？其故殊不可解。疑其婚配之間，當有難言之隱，今則不易考見矣。陳振孫白文公年譜元和十年下云：</p>

  <p class="bodytext-fs-only-np">［元和十年］六月，盜殺宰相武元衡，公首上疏請急捕賊以雪國恥。宰相以非諫職言事，（寅恪案，樂天時爲太子左贊善大夫。）惡之。會有惡公者，言其母看花墜井死，而作賞花及新井詩。貶江州刺史。中書舍人王涯言其所犯不可復理郡，（寅恪案，舊唐書壹陸陸白居易傳作，甚傷名教，不宜寘彼周行。）又改司馬。宰相，韋貫之，張弘靖也。舊譜併及裴度，非是。度方爲［御史］中丞，亦遇盜不死，既愈迺相耳。新井之事，世莫知其實，史氏亦不辨其有無，獨高彦休闕史言之甚詳，公母有心疾，因悍妬得之。及嫠，家苦貧，公與弟不獲安居，常索米丐衣於鄰郡邑。母晝夜念之，病益甚。公隨計宣州，母因憂憤發狂，以葦刀自剄，人救之得免。後遍訪醫藥，或發或瘳。常恃二壯婢，厚給衣食，俾扶衞之。一旦稍怠，斃於坎井。時裴晉公爲三省，本廳對客，京兆府申堂狀至，四坐驚愕。薛給事存誠曰，某所居與白鄰，聞其母久苦心疾，叫呼往往達於鄰里。坐客意稍釋。他日，晉公獨見夕拜（寅恪案，夕拜謂給事中也。王維酬郭給事詩云，夕奉天書拜瑣闈。此指薛存誠言。）謂曰，前時衆中之言，可謂存朝廷大體矣。夕拜正色曰，言其實也。非大體也。由是晉公信其事。後除河南尹，刑部侍郎，皆晉公所擬。凡曰墜井，必恚恨也，隕穫也。凡曰看花，必怡暢也，閑適也。安有怡暢閑適之際，遽致顛沛廢墜之事。樂天長於情，無一春無詠花之什，因欲黻藻其罪。又驗新井篇是尉盩厔時作，隔官三政，不同時矣。彦休所記，大略如此，聞之東都聖善寺老僧，僧故佛光和尚弟子也。今考集中亦無所謂新井詩者，意其删去。然則公母死以疾，固人倫之大不幸，而傅致詩篇以成讒謗，則僉壬嫉媢者爲之也。故删述彦休之語，以告來者。</p>

  <p class="bodytext">寅恪案：高氏所述關於裴晉公一節，覈以年月，不無可疑，蓋樂天母以元和六年四月殁，而是時晉公尚未爲宰相也。但樂天母以悍妬致心疾發狂自殺一點，則似不能絶無所依據而僞造斯説。今檢知不足齋本高氏書，未見此條，恐亦是後人所删去。張耒張右史文集肆捌有題賈長卿讀高彦休續白樂天事一文，其語稍冗長，可不迻録，大旨謂：</p>

  <p class="bodytext-fs-only-np">此不必辨，小人之誣君子，如舜與伊尹所遭之比。</p>

  <p class="bodytext">雖意在爲賢者辨護，不知此事元無關樂天本身道德，可以不辨護也。今所欲言者，則爲樂天坐此獲譴，貶江州刺史，王涯以其所犯得罪名教，不可治郡，復改司馬，乃明見史乘之事實。夫此事實，必有内在之遠因，此遠因即其父母之婚配不合當時社會之禮法人情，致其母以悍妬著聞，卒發狂自殺是也。常疑李文饒能稱賞家法優美之柳仲郢，而不能寬容文才冠代之白居易，亦由於此。以樂天父母之婚配既違反禮律，己身又以得罪名教獲譴，遂與矜尚禮法家風之黨魁，其氣類有所不相容許者也。至文饒所以薦用樂天從弟敏中之故，蓋亦不得已而思其次耳。（見舊唐書壹陸陸新唐書壹壹玖白居易傳附敏中傳，及北夢瑣言壹李太尉抑白少傅條，南部新書乙白傅與贊皇不協條等。）吾人今日固不可以此責樂天。然樂天君子人也，却爲此而受犧牲，其消極知足之思想，或亦因經此事之打擊，而加深其程度耶？</p>

  <p class="bodytext">又南部新書甲云：</p>

  <p class="bodytext-fs-only-np">白樂天之母因看花墜井。後有排擯者，以賞花新井之作左遷。穆皇嘗題柱曰，此人一生争得水喫。</p>

  <p class="bodytext">寅恪案：韓退之著諱辨，謂李賀父名晉肅，而議者言賀不得舉進士。若父名仁。其子豈不得爲人。錢書此條，頗可與昌黎之文參讀。足爲當時社會禮教末流，虚僞不近人情之反詰妙語。吾人因此又可推知樂天必坐斯事喧傳一時，而被目爲名教罪人無疑也。</p>

  <p class="bodytext">關於樂天後嗣之問題，陳振孫白文公年譜會昌六年下云：</p>

  <p class="bodytext-fs-only-np">公自喪阿崔，終身無子。墓誌云，以姪孫阿新爲後，又云，三姪味道，景回，晦之。世系表載公子景受以從子繼。碑亦云大中三年景受自潁陽尉典治集賢御書，奉太夫人楊氏來京師，命客取文刻碑。案公舍其姪而以姪孫爲後，既不可解，而所謂阿新者，即景受乎？則昭穆爲失次，不然，則治命終不用耶？碑云，十一月葬龍門。而墓誌云，葬於華州下邽，祔先塋也。則治命亦本不於龍門。賈氏談録云，四方過者，必奠巵酒，冢前方丈，常成泥濘。又云，毋請太常諡，毋建神道碑。新史云，敏中爲相，請諡曰文。賈氏談録云，有司請賜諡。上曰，何不取醉吟先生墓表看？卒不賜諡。弟敏中，請立神道碑。據此，則但立碑而未嘗賜諡也。新史當别有據。</p>

  <p class="bodytext">汪立名白香山年譜云：</p>

  <p class="bodytext-fs-only-np">白公自撰醉吟先生墓志云，有三姪，長味道，巢縣丞。次景回，淄州司兵參軍。次晦之，舉進士。並不詳何人子。又云，樂天無子，以姪孫阿新爲之後。大中三年，李商隱爲公墓碑云，子景受，自潁陽尉典治集賢御書。表云，景受孟懷觀察使，以從子嗣。則非阿新明矣。按公墓志預作於會昌初，豈其後復易以從子承祧而更其名乎？</p>

  <p class="bodytext">唐文粹（涵芬樓影印嘉靖本。）伍捌所選録李商隱撰樂天墓碑銘後有附載之弘農楊氏（即樂天夫人。）傷子辭云：</p>

  <p class="bodytext-fs-only-np">子有令子，儉衣削食。以紀先功，志刊貞石。彼蒼不遺，俾善莫隆。今子建立，痛寃無窮。</p>

  <p class="bodytext">馮浩樊南文集詳注捌云：</p>

  <p class="bodytext-fs-only-np">此可細思而悟其事也。其云紀功刊石，已即碑序中件右功世取文刻碑之意，然志刊貞石，彼蒼不遺，乃有其志未及爲者。若景受則實取文刻碑矣。余謂阿新越序爲嗣，是白公楊氏所愛，定於存時者。不意公没後，阿新亦殤。此殤子辭必爲阿新。其曰令子即阿新。其曰今子，乃景受。蓋阿新殤後，又以景受爲繼，而郡君痛寃無窮，自以辭志之也。文粹必因其附刻碑側，故兼登之。否則何煩旁及哉？據辭追揣，情事宜然。舊新傳表之異，可以互通矣。</p>

  <p class="bodytext">寅恪案：今文苑英華玖肆伍載有樂天自撰墓誌，即世所謂醉吟先生墓誌銘者也。此誌乃一僞撰之文，（參岑仲勉先生白集醉吟先生墓誌銘存疑，載歷史語言研究所集刊第玖本。）而陳汪二氏俱未嘗致疑，遂於論及樂天後嗣時，乃欲調和此僞誌與李碑之衝突，宜其扞格而不能通也。馮孟亭考注玉谿生所撰此碑，因附論樂天之後嗣，而據傷（馮氏所見文粹本作殤。）子辭爲説，可謂讀書有得矣。然其「其曰令子即阿新」之結論，則仍信從僞誌，似亦未確。然則樂天後嗣之問題，所可考見者，惟其前立之子先死，後立之子爲景受耳。或以樂天以姪孫爲嗣之事，亦見於舊唐書壹陸陸白居易傳，似可以信據爲言者。其實舊傳中又有「仍自爲墓志」之説。其「以姪孫爲嗣」之記載，是否即得之於僞文，殊未可知也。（新唐書壹壹玖白居易傳未記樂天後嗣，是否别有所見，不敢決言。但傳中「遺命薄葬，無請諡。」之記載，似亦與僞誌有關也。）</p>

  <p class="bodytext">又賜諡與否一節，則唐會要柒玖諡法門上「文」字下有：</p>

  <p class="bodytext-fs-only-np">故太子少傅白居易，大中三年十二月中書侍郎平章事白敏中上疏請行諡典。從之。下太常，諡曰文。</p>

  <p class="bodytext">之記載。故新唐書壹壹玖白居易傳所述自有依據。（北夢瑣言壹牛僧孺奇士條亦云，白敏中入相，乃奏定諡白居易曰文。）至樂天官爲太子少傅，故世稱爲白傅，若其稱爲白太傅（見唐語林肆企羨類，元和後不以名可稱者白太傅條，但國史補下開元日通不以姓而可稱者節，無白太傅語。）則譌誤不俟言矣。</p>

  <h2 class="text-title-2">（乙）白樂天之思想行爲與佛道關係</h2>

  <p class="bodytext">樂天之思想行爲與佛道二家有關，自不待論。兹所欲言者，即樂天對於佛道二家關係淺深輕重之比較問題也。全唐詩第壹柒函白居易叁陸客有説（自注云：客即李浙東也。所説不能具録其事。）云：</p>

  <p class="bodytext-fs-only-np">近有人從海上迴。海山深處見樓臺。中有仙龕虚一室，多傳此待樂天來。</p>

  <p class="bodytext">答客説云：</p>

  <p class="bodytext-fs-only-np">吾學空門非學仙。恐君此説是虚傳。海山不是我歸處，歸即應歸兜率天。（自注云：予晚年結彌勒上生業，故云。）</p>

  <p class="bodytext">寅恪案：太平廣記肆捌神仙類白樂天條引［盧肇］逸史（參葉夢得石林避暑録話壹白樂天集自載李浙東言海山有仙館待其來之説條。）略云：</p>

  <p class="bodytext-fs-only-np">唐會昌元年（？），李師稷中丞爲浙東觀察使。有商客遭風飄蕩，不知所止，月餘至一大山。道士與語曰，此蓬萊山也。既至，莫要看否？遣左右引於宫内遊觀。至一院，扃鏁甚嚴，因窺之。客問之，答曰，此是白樂天院。樂天在中國未來耳。歸旬日至越，具白廉使李公，盡録以報白公。先是白公平生唯修上坐（生？）業，及覽李公所報，乃自爲詩二首以記其事，及答李浙東。</p>

  <p class="bodytext">據吴廷燮唐方鎮年表浙東觀察使欄引嘉泰會稽志所記，知李師稷任浙東觀察使之時爲會昌二年至五年，而此客有説及答客説二詩於白氏長慶集陸玖中按其排列次序及内容推之，似是樂天於會昌二年年七十一時所作。（白氏長慶集第陸玖卷中之律詩，自喜入新年自詠以下，大抵皆會昌二年之作品，唯送王卿使君赴任蘇州七律有「一别蘇州十八載」之句，似覺不合。或者樂天計算其時間之相隔爲十六年，而十八乃十六之譌寫耶？俟考。）樂天此詩及自注，述其晚年皈依釋迦而不宗尚苦縣，固可視爲實録，然此前樂天實與道教之關係尤密，亦顯而易考者也。兹分爲丹藥之行爲與知足之思想二端論之如下：</p>

  <p class="bodytext">全唐詩第壹柒函白居易叁叁感事五言排律云：</p>

  <p class="bodytext-fs-only-np">服氣崔常侍（晦叔），燒丹鄭舍人（居中）。常期生羽翼，那忽化灰塵。每遇淒涼事，還思潦倒身。唯知趁杯酒，不解煉金銀。睡適三尸性，慵安五藏神。無憂亦無喜，六十六年春。</p>

  <p class="bodytext">寅恪案：若據樂天於開成二年年六十六時所作此詩中自述之語，似是絶未嘗爲燒丹之事者。但又取其他詩篇觀之，則知其不然。如白氏長慶集伍壹同微之贈别郭虚舟鍊師五十韻五古略云：</p>

  <p class="bodytext-fs-only-np">我爲江司馬，君爲荆判司。俱當愁悴日，始識虚舟師。授我參同契，其辭妙且微。我讀隨日悟，心中了無疑。黄牙與紫車，謂其坐致之。自負因自歎，人生號男兒。若不佩金印，即合翳玉芝。高謝人間世，深結山中期。泥壇方合矩，鑄鼎圓中規。橐鑪一以動，瑞氣紅輝輝。齋心獨歎拜，中夜偷一窺。二物正訢合，厥狀何怪奇。綢繆夫婦體，狎獵魚龍姿。簡寂館（劉宋陸修静置館廬山，諡簡寂先生。見蓮社高賢傳。）鐘後，紫霄峯（亦在廬山，見陳舜俞廬山記貳敍山南篇叁。）曉時。心塵未浄潔，火候遂參差。萬壽覬刀圭，千功失毫釐。先生彈指起，姹女隨烟飛。始知緣會間，陰<span alt="9A2D">騭</span>不可移。藥竈今夕罷，詔書明日追。（參白氏長慶集壹柒對酒五律云，漫把參同契，難燒伏火砂。有時成白首，無處問黄牙。幻世爲泡影，浮生抵眼花。唯將緑醅酒，且替紫河車。及同集同卷醉吟二首之壹七絶云，空王百法學未得，姹女丹砂燒即飛。事事無成身老也，醉鄉不去欲何歸。）</p>

  <p class="bodytext">乃樂天紀其於元和十三年任江州司馬時燒丹之事者，是歲樂天年四十七。然則樂天之中年曾惑於丹術可無疑矣。而白氏長慶集壹玖余與故刑部李侍郎早結道友，以藥術爲事。與故京兆元尹晚爲詩侣，有林泉之期。周歲之間，二君長逝，李住曲江北，元居昇平西，追感舊遊，因貽同志七律。云：</p>

  <p class="bodytext-fs-only-np">從哭李來傷道氣，自亡元後減詩情。金丹同學都無益，水竹鄰居竟不成。月夜若爲遊曲水，花時那忍到昇平。如年七十身猶在，但恐傷心無處行。（寅恪案，此詩作於長慶二年，可參白氏長慶集壹柒潯陽歲晚寄元八郎中庾三十二員外五律「閲水年將暮，燒金道未成。丹砂不肯死，白髮事須生」之句。）</p>

  <p class="bodytext">又可證知樂天「早結道友」，「同學金丹」也。至其晚歲，如白氏長慶集陸玖有開成五年（據卷中諸詩排列之次序及内容約略推定者。）所作戒藥五古云：</p>

  <p class="bodytext-fs-only-np">暮齒又貪生，服食求不死。朝吞太陽精，夕吸秋石髓。徼福反成災，藥誤者多矣。以之資嗜慾，又望延甲子。天人陰<span alt="9A2D">騭</span>間，亦恐無此理。域中有真道，所説不如此。後身如（全唐詩第壹柒函白居易叁陸作始。）身存，吾聞諸老氏。</p>

  <p class="bodytext">雖似有悔悟之意，可與前引客有説及答客説二絶句相參證，然如白氏長慶集陸陸有開成二年所作燒藥不成命酒獨醉五律云：</p>

  <p class="bodytext-fs-only-np">白髮逢秋短，丹砂見火空。不能留姹女，争免作衰翁。賴有杯中渌，能爲面上紅。少年心不遠，只在半酣中。</p>

  <p class="bodytext">目其題意觀之，樂天是時殆猶燒藥，蓋年已六十六矣。然則其早年好尚，雖至晚歲終未免除，逮丹不成，遂感歎借酒自解耳。噫！亦可哀矣。而同在此年，猶賦「唯知趁杯酒，不解鍊金銀」之句（見前引感事詩。）以自豪，何其自相矛盾，若此之甚耶？由是言之，樂天易蓬萊之仙山爲兜率之佛土者，不過爲絶望以後之歸宿，殊非夙所蘄求者也。</p>

  <p class="bodytext">復次，白氏長慶集陸貳思舊五古云：</p>

  <p class="bodytext-fs-only-np">閒日一思舊，舊遊如目前。再思今何在，零落歸下泉。退之服硫黄，一病訖不痊。微之鍊秋石，未老身溘然。杜子得丹訣，終日斷腥膻。崔君誇藥力，經冬不衣綿。或疾或暴夭，悉不過中年。唯余不服食，老命反遲延。況在少壯時，亦爲嗜欲牽。但躭葷與血，不識汞與鉛。飢來吞熱麵，（全唐詩第壹柒函白居易貳玖作物。）渴來飲寒泉。詩役五藏神，酒汨三丹田。隨日合破壞，至今粗完全。齒牙未缺落，肢體尚輕便。已開第七秩，飽食仍安眠。且進盃中物，其餘皆付天。（寅恪案，此詩似爲大和八年作，時樂天年六十三。）</p>

  <p class="bodytext">錢大昕十駕齋養新録壹陸衞中立字退之條云：</p>

  <p class="bodytext-fs-only-np">白樂天詩，退之服硫黄，一病訖不痊。後人因以爲昌黎晚年惑金石藥之證。頃閲洪慶善韓子年譜有方崧卿辯證一條云，衞府君墓誌，今本作衞之元，其實中立也。衞晏三子，長之元，字造微，次中立，字退之，次中行，字大受，誌首云兄弟三人，後只云與弟中行别，則其爲中立誌無疑。中立餌奇藥求不死，而卒死，樂天詩謂退之服硫黄者，乃中立也。近世李季可謂公長慶三年作李干墓誌，力詆六七公皆以藥敗。明年則公卒，豈咫尺之間身試其禍哉？</p>

  <p class="bodytext">寅恪案：樂天之舊友至交，而見於此詩之諸人，如元稹杜元穎崔羣，皆當時宰相藩鎮大臣，且爲文學詞科之高選，所謂第一流人物也。若衞中立則既非由進士出身，位止邊帥幕寮之末職，復非當日文壇之健者，斷無與微之諸人並述之理。然則此詩中之退之，固舍昌黎莫屬矣。方崧卿李季可錢大昕諸人雖意在爲賢者辨護，然其説實不能成立也。考陶穀清異録貳載昌黎以硫黄飼雞男食之，號曰「火靈庫」。陶爲五代時人，距元和長慶時代不甚遠，其説當有所據。至昌黎何以如此言行相矛盾，則疑當時士大夫爲聲色所累，即自號超脱，亦終不能免。全唐詩第壹肆函張籍貳祭退之五古述韓公病中文昌往視一節云：</p>

  <p class="bodytext-fs-only-np">中秋十六夜，魄圓天差晴。公既相邀留，坐語于堦楹。乃出二侍女，合彈琵琶筝。臨風聽繁絲，忽遽聞再更。顧我數來過，是夜涼難忘。</p>

  <p class="bodytext">夫韓公病甚將死之時，尚不能全去聲伎之樂，則平日於「園花巷柳」（見昌黎集拾夕次壽陽驛題吴郎中詩後七絶。）及「小園桃李」（見昌黎集拾鎮州初歸七絶，及唐語林陸韓退之有二妾一曰絳桃一曰柳枝皆能歌舞條。）之流，自未能忘情。明乎此，則不獨昌黎之言行不符得以解釋，而樂天之詩，數卷之中，互相矛盾，其故亦可瞭然矣。</p>

  <p class="bodytext">葉夢得避暑録話壹論白樂天云：</p>

  <p class="bodytext-fs-only-np">然吾猶有微恨，似未能全忘聲色杯酒之累。賞物太深，猶有待而後遣者。故小蠻樊素每見於歌詠。</p>

  <p class="bodytext">寅恪案：樂天於開成四年十月年六十八，得風痹之疾，始放遣諸妓。前此既未全遣除聲色之累，其鍊丹燒藥，豈有似於昌黎「火靈庫」者耶？讀者若取前引戒藥五古一詩中「以之資嗜慾」之語觀之，即可明其梗概矣。或疑陶穀所記，實不可信，如僧徒所造昌黎晚歲皈依佛教及與大顛之關係之類。但鄙意昌黎之思想信仰，足稱終始一貫，獨於服硫黄事，則寧信其有，以與唐代士大夫階級風習至相符會故也。樂天於錬丹燒藥問題，行爲言語之相矛盾，亦可依此解釋。但白韓二公，尚有可注意之點，即韓公排斥佛道，而白公則外雖信佛，内實奉道是。韓於排佛老之思想始終一致，白於信奉老學，在其鍊服丹藥最後絶望以前，亦始終一致。明乎此，然後可以言樂天之思想矣。</p>

  <p class="bodytext">樂天之思想，一言以蔽之曰「知足」。「知足」之旨，由老子「知足不辱」而來。蓋求「不辱」，必知足而始可也。此純屬消極，與佛家之「忍辱」主旨富有積極之意，如六度之忍辱波羅蜜者，大不相侔。故釋迦以忍辱爲進修，而苦縣則以知足爲懷，藉免受辱也。斯不獨爲老與佛不同之點，亦樂天安身立命之所在。由是言之，樂天之思想乃純粹苦縣之學，所謂禪學者，不過裝飾門面之語。故不可以據佛家之説，以論樂天一生之思想行爲也。至其「知足不辱」之義，亦因處世觀物比較省悟而得之。此意樂天曾屢形之於語言，兹略舉其詩句，以爲證明。</p>

  <p class="bodytext">白氏長慶集壹柒贈内子五律云：</p>

  <p class="bodytext-fs-only-np">白髮方興歎，青娥亦伴愁。寒衣補燈下，小女獻牀頭。闇澹屏幃故，淒涼枕席秋。貧中有等級，猶勝嫁黔婁。</p>

  <p class="bodytext">此所謂等級，乃比較而得之者。既知有等級之分，則己身所處不在最下一級，仰瞻較上之級，雖覺不如，而俯視較下之級，則猶勝於彼。因此無羨於較上之級者，自可知足矣。若能知足，則可不辱。此樂天一生出處進退安身立命所在之理論，讀其作品者，不可不知也。故持此義，以觀其詩，則愈易瞭解。兹更録數首於下：</p>

  <p class="bodytext">白氏長慶集陸貳把酒五古云：</p>

  <p class="bodytext-fs-only-np">把酒仰問天，古今誰不死。所貴未死間，少憂多歡喜。窮通諒在天，憂喜即由己。是故達道人，去彼而取此。勿言未富貴，久忝居禄仕。借問宗族間，幾人拖金紫。勿憂漸衰老，且喜加年紀。試問班行中，幾人及暮齒。朝飡不過飽，五鼎徒爲爾。夕寢只求容，一衾而已矣。此外皆長物，於我雲相似。有子不留金，何況兼無子。</p>

  <p class="bodytext">全唐詩第壹柒函白居易貳玖吟四雖雜言云：</p>

  <p class="bodytext-fs-only-np">酒酣後，歌歇時。請君添一酌，聽我吟四雖。年雖老，猶少於韋長史。命雖薄，猶勝於鄭長水。眼雖病，猶明於徐郎中。家雖貧，猶富於郭庶子。省躬審分何僥倖，值酒逢歌且歡喜。忘榮知足委天和，亦應得盡生生理。（自注云，分司同官中，韋長史績年七十餘，郭庶子求貧苦最甚，徐郎中晦因疾喪明。余爲河南尹時，見同年鄭俞始授長水縣令。因歎四子，而成此篇也。）</p>

  <p class="bodytext">樂天皆取不如己者以爲比較，可謂深得知足之妙諦矣。而「忘榮知足委天和」一語，尤可注意也。</p>

  <p class="bodytext">白氏長慶集陸叁狂言示諸姪五古云：</p>

  <p class="bodytext-fs-only-np">世欺不識字，我忝攻文筆。世欺不得官，我忝居班秩。人老多病苦，我今幸無疾。人老多憂累，我今婚嫁畢。心安不移轉，身泰無牽率。所以十年來，形神閑且逸。況當垂老歲，所要無多物。一裘煖過冬，一飯飽終日。勿言舍宅小，不過寢一室。何用鞍馬多，不能騎兩匹。如我優幸身，人中十有七。如我知足心，人中百無一。傍觀愚亦見，當己賢多失。不敢論他人，狂言示諸姪。</p>

  <p class="bodytext">同集陸伍詩酒琴人，例多薄命。予酷好三事，雅當此科，而所得已多，爲幸斯甚。偶成狂詠，聊寫愧懷。七言律云：</p>

  <p class="bodytext-fs-only-np">愛琴愛酒愛詩客，多賤多窮多苦辛。中散步兵終不貴，孟郊張籍過于貧。一之已歎關於命，三者何堪并在身。只合飄零隨草木，誰教凌厲出風塵。榮名厚禄二千石，樂飲閒遊三十春。何得無厭時咄咄，猶言薄命不如人。</p>

  <p class="bodytext">同集陸玖自題小園五古云：</p>

  <p class="bodytext-fs-only-np">不鬥門館華，不鬥林園大。但鬥爲主人，一坐十餘載。迴看甲乙第，列在都城内。素垣夾朱門，藹藹遥相對。主人安在哉，富貴去不迴。池乃爲魚鑿，林乃爲禽栽。何如小園主，拄杖閑即來。親賓有時會，琴酒連夜開。以此聊自足，不羨大池臺。</p>

  <p class="bodytext">全唐詩第壹柒函白居易叁柒［會昌］六年立春日人日作七律云：</p>

  <p class="bodytext-fs-only-np">二日立春人七日，盤蔬餅餌逐時新。年方吉鄭猶爲少，家比劉韓未是貧。鄉園節歲應堪重，親故歡遊莫厭頻。試作循潮封眼想，何由得見洛陽春。（自注云，分司致仕官中，吉傅鄭諮議最老，韓庶子劉員外尤貧，循潮封三郡遷客，皆洛下舊遊也。寅恪案，循謂牛僧孺，潮謂楊嗣復，封謂李宗閔，皆牛黨主要人物也。見杜牧樊川文集柒牛公墓誌銘通鑑貳肆捌唐紀陸肆武宗紀會昌四年十一月條新唐書壹柒肆牛僧孺傳舊唐書壹柒陸新唐書壹柒肆楊嗣復傳及李宗閔傳等。）</p>

  <p class="bodytext">讀白詩者，或厭於此種屢言不已之自足思想，則不知樂天實有所不得已。蓋樂天既以家世姻戚科舉氣類之關係，不能不隸屬牛黨。而處於當日牛黨與李黨互相仇恨之際，欲求脱身於世網，自非取消極之態度不可也。樂天於卒年歲首所作之詩，其「試作循潮封眼想，何由得見洛陽春」之語，雖爲自言其知足所以不辱，儻亦有感於此三人之不能勇退歟？葉石林於避暑録話壹論樂天云：</p>

  <p class="bodytext-fs-only-np">推其所由得，惟不汲汲於進，而志在于退。是以能安於去就愛憎之際，每裕然有餘也。</p>

  <p class="bodytext">夫知足不辱，明哲保身，皆老氏之義旨，亦即樂天所奉爲祕要，而決其出處進退者也。</p>

  <p class="bodytext">總而言之，樂天老學者也，其趨向消極，愛好自然，享受閑適，亦與老學有關者也。至其所以致此之故，則疑不能不於其家世之出身，政黨之分野求之。此點寅恪已詳言之於拙著唐代政治史述論稿政治革命與黨派分野篇中，兹不具論。夫當日士大夫之政治社會，乃老學之政治社會也。苟不能奉老學以周旋者，必致身敗名裂。是樂天之得以身安而名全者，實由食其老學之賜。是耶非耶？謹以質之知人論世讀詩治史之君子。</p>

  <p class="bodytext">復次，白氏長慶集伍玖有三教論衡一篇。其文乃預設問難對答之言，頗如戲詞曲本之比。又其所解釋之語，大抵敷衍「格義」之陳説，篇末自謂「三殿談論，承前舊例」，然則此文不過當時一種應制之公式文字耳。故不足據以推見樂天之思想也。至「格義」之義，已詳拙著支愍度學説考（載歷史語言研究所蔡元培先生六十五歲紀念專號。）兹不贅論。</p>

  <h2 class="text-title-2">（丙）論元白詩之分類</h2>

  <p class="bodytext">元氏長慶集叁拾敍詩寄樂天書中微之自言其詩之分類略云：</p>

  <p class="bodytext-fs-only-np">僕因撰成卷軸，其中有旨意可觀而詞近古往者，爲古諷。意亦可觀，而流在樂府者，爲樂諷。詞雖近古，而止於吟寫性情者，爲古體。詞實樂流，而止於模象物色者，爲新題樂府。聲勢沿順，屬對穩切者，爲律詩，仍以七言五言爲兩體。其中有稍存寄興，與諷爲流者，爲律諷。不幸少有伉儷之悲，撫存感往，成數十詩，取潘子悼亡爲題。又有以干教化者，近世婦人，暈淡眉目，綰約頭鬢，衣服脩廣之度及匹配色澤尤劇怪豔，因爲豔詩百餘首，詞有今古，又兩體。自十六時至是元和七年矣，有詩八百餘首。色類相從，共成十體，凡二十卷。昨行巴南道中，又有詩五十一首。文書中得七年已後所爲向二百篇，繁亂冗雜，不復置之執事前。</p>

  <p class="bodytext">據此，微之詩可分（一）古諷，（二）樂諷，（三）古體，（四）新題樂府，（五）七言律詩，（六）五言律詩，（七）律諷，（八）悼亡，（九）五七言今體豔詩，（十）五七言古體豔詩，共爲十體也。</p>

  <p class="bodytext">又元氏長慶集伍陸杜工部墓係銘云：</p>

  <p class="bodytext-fs-only-np">予嘗欲件析其文。體别相附。與來者爲之准。特病嬾未就。</p>

  <p class="bodytext">蓋微之於分體之意旨，蓄之胸中久矣。考白氏長慶集貳捌與元九書云：</p>

  <p class="bodytext-fs-only-np">僕數月來，檢討囊袠中，得新舊詩，各以類分，分爲卷。首自拾遺來，凡所適所感關於美刺興比者。又自武德迄元和，因事立題。題爲新樂府者，共一百五十首，謂之諷諭詩。又或退公獨處，或移病閑居，知足保和，吟翫情性者，一百首，謂之閑適詩。又有事物牽於外，情理動於内，隨感遇而形於歎詠者，一百首，謂之感傷詩。又有五言七言長句絶句自一百韻至兩韻者，四百餘首，謂之雜律詩。凡爲十五卷，約八百首。</p>

  <p class="bodytext">寅恪案：樂天與元九書乃元和十年十二月在江州司馬任内所作，而微之敍詩寄樂天書，據其中「今年三十七矣」及「昨行巴南道中」之語，知亦作於元和十年到通州以後。雖其作書之時與樂天此書約略相近，然微之既自言其詩分爲十體，共二十卷。乃年十六即貞元十年至年三十四，即元和七年之間之作。又言：「［元和］七年已後所爲，向二百篇，繁亂冗雜，不復置之執事前。」則是微之寫定其詩成爲十體二十卷，疑即在元和七年。較之樂天之類分其詩爲十五卷，其時間或稍在前，未可知也。或者樂天詩之分類即受元之影響暗示，如樂天之制誥亦依微之之説，分爲新舊兩體，（見讀鶯鶯傳。）亦可爲一證也。又樂天初編詩集時，其分類如此，後來則唯分格詩與律詩二類，不復如前之詳細，殆亦嫌其過於繁瑣耶？</p>

  <p class="bodytext">汪立名於白香山詩後集卷壹格詩題下言格詩之義略云：</p>

  <p class="bodytext-fs-only-np">唐人詩集中，無號格詩者，即大曆以還，有齊梁格，元白格，元和格，葫蘆、轆轤、進退，諸格。多兼律詩體而言，不專主古體也。顧於詩之義雖亡考，而見於諸公之文章者可證。元少尹集序，著格詩若干首，律詩若干首，賦序銘記等若干首，合三十卷。由是觀之，格者但别於律詩之謂，公前集既分古調、樂府、歌行，以類各次於諷諭、閒適、感傷之卷，後集不復分類别卷，遂統稱之曰格詩耳。時本於十一卷之首格詩下復繫歌行雜體，是以格詩另爲古詩之一體矣。豈元少尹生平獨不爲歌行雜體乎？況公後序但曰，邇來復有格律詩。洛中集記亦曰，其間賦格律詩八百首，初未嘗及歌行雜體，固以格字該舉之也。</p>

  <p class="bodytext">寅恪案：汪氏論格詩爲「格者，但别於律詩之謂」，此語甚是。惟於齊梁格等之格與格詩之格，尚未能識其意義之各别。故所論者似猶未達一間，兹特爲辨之於下。</p>

  <p class="bodytext">格有二義，其一爲體格格樣之格，白氏長慶集伍壹九日代樊羅二妓招舒著作及同集陸貳洛陽春贈劉李二賓客兩詩，其下皆自注「齊梁格」，即體格之義也。唐語林貳文學篇文宗好五言詩條，「李珏奏曰：憲宗爲詩，格合前古。」亦指體格而言。又全唐詩第壹陸函白居易貳叁餘思未盡加爲六韻重寄微之詩云：</p>

  <p class="bodytext-fs-only-np">詩到元和體變新。</p>

  <p class="bodytext">自注云：</p>

  <p class="bodytext-fs-only-np">衆稱元白爲千字律詩，或號元和格。</p>

  <p class="bodytext">以上所引，皆足證體格同義，可以互用也。而尤可注意者，元和格即元和體，此所謂格，乃格式或格樣之格，其體則爲律詩，非古詩。與白氏之格詩迥不相侔也。其二爲格力骨格之格，元微之杜工部墓係銘云：</p>

  <p class="bodytext-fs-only-np">意義格力無取焉。</p>

  <p class="bodytext">又云：</p>

  <p class="bodytext-fs-only-np">而又沈宋之流，研練精切，穩順聲勢，謂之爲律詩。</p>

  <p class="bodytext">又云：</p>

  <p class="bodytext-fs-only-np">律切則骨格不存。</p>

  <p class="bodytext">樂天與元九書稱杜詩云：</p>

  <p class="bodytext-fs-only-np">至於貫穿今古，覼縷格律，盡工盡善。</p>

  <p class="bodytext">樂天格詩之義即可以此爲解釋。蓋樂天所謂格詩，實又有廣狹二義。就廣義言之，格與律對言，格詩即今所謂古體詩，律詩即今所謂近體詩，此即汪氏所論者也。就狹義言之，格者，格力骨格之謂。則格詩依樂天之意，唯其前集之古調詩始足以當之，然則白氏長慶集伍壹格詩下復繫歌行雜體者，即謂歌行雜體就廣義言之固可視爲格詩，若嚴格論之，尚與格詩微有别也。至於格詩諸卷中又有於題下特著齊梁格者，蓋齊梁格與古調詩同爲五言，尤須明其不同於狹義之格詩也。又格詩諸卷中凡有長短句多標明雜言，豈以雜言之體殊爲駮雜耶？</p>

  <h2 class="text-title-2">（丁）元和體詩</h2>

  <p class="bodytext">關於元和體詩，自來多所誤會，兹就唐時之論此體詩及元白二公本身所言此體詩之界説，略論之，庶能得其真解也。</p>

  <p class="bodytext">舊唐書壹陸陸元稹傳（參元氏長慶集集外文章上令狐相公詩啓。）略云：</p>

  <p class="bodytext-fs-only-np">稹聰警絶人，年少有才名。與太原白居易友善。工爲詩，善狀詠風態物色。當時言詩者，稱元白焉。自衣冠士子，至閭閻下俚，悉傳諷之，號爲元和體。宰相令狐楚一代文宗，雅知稹之辭學，謂稹曰，嘗覽足下製作，所恨不多，請出其所有。稹因獻其文，自敍曰，稹自御史府謫官於今十餘年矣。閑誕無事，遂專力於詩章，日益月滋，有詩句（集外文章句作向。是。）千餘首。其間感物寓意可備矇瞽之風者，有之。辭直氣麤，罪尤是懼，固不敢陳露於人。唯杯酒光景間，屢爲小碎篇章，以自吟暢，然以爲律體卑痹，格力不揚，苟無姿態，則陷流俗。常欲得思深語近，韻律調新，屬對無差，而風情宛然，而病未能也。江湖間多新進小生，不知天下文有宗主，妄相放效，而又從而失之，遂至於支離褊淺之辭，皆目爲元和詩體。稹與同門生白居易友善，居易雅能詩，就中愛驅駕文字，窮極聲韻，或爲千言或五百言律詩，以相投寄。小生自審不能過之，往往戲排舊韻，别創新辭，名爲次韻相酬，蓋欲以難相排。（集外文章排作挑耳，是。）自爾江湖間爲詩者，復相放効，力或不足，則至於顛倒語言，重複首尾，韻同意等，不異前篇，亦目爲元和詩體。而司文者考變雅之由，往往歸咎於稹，嘗以爲雕蟲小事，不足以自明。</p>

  <p class="bodytext">寅恪案：此爲微之自下之「元和體詩」定義，自應依以爲説。據此，則「元和體詩」可分爲二類，其一爲次韻相酬之長篇排律，如白氏長慶集壹叁代書詩一百韻寄微之，及元氏長慶集拾酬翰林白學士代書一百韻，白氏長慶集壹陸東南行一百韻，及元氏長慶集壹貳酬樂天東南行一百韻等，即是其例。元白此類詩於當時文壇影響之大，則元氏長慶集貳貳酬樂天餘思不盡加爲六韻之作詩「次韻千言曾報答」句自注云：</p>

  <p class="bodytext-fs-only-np">樂天曾寄予千字律詩數首，予皆次用本韻酬和，後來遂以成風耳。</p>

  <p class="bodytext">全唐詩第壹陸函白居易貳叁餘思未盡加爲六韻重寄微之詩「詩到元和體變新」句自注云：</p>

  <p class="bodytext-fs-only-np">衆稱元白爲千字律詩，或號元和格。</p>

  <p class="bodytext">俱足與微之上令狐楚啓相參證也。其二爲杯酒光景間之小碎篇章，此類實亦包括微之所謂豔體詩中之短篇在内。如元氏長慶集貳貳爲樂天自勘詩集七絶題略云：</p>

  <p class="bodytext-fs-only-np">因思頃年城南醉歸，馬上遞唱豔曲，十餘里不絶。</p>

  <p class="bodytext">亦指此類詩言。而白氏長慶集壹伍酬微之寄示贈阿軟七律題（參白氏長慶集貳捌與元九書。）略云：</p>

  <p class="bodytext-fs-only-np">微之到通州日，授館未安，見塵壁間有數行字，即僕舊詩。其落句云，渌水紅蓮一朵開，千花百草無顔色。然不知題者何人也。微之吟歎不足，因綴一章，兼録僕本詩同寄，省其詩，乃是十五年前初及第時，贈長安妓人阿軟絶句。</p>

  <p class="bodytext">其詩云：</p>

  <p class="bodytext-fs-only-np">十五年前似夢遊。曾將詩句結風流。偶助笑歌嘲阿軟，可知傳誦到通州。昔教紅袖佳人唱，今遣青衫司馬愁。惆悵又聞題處所，雨淋江館破牆頭。（寅恪案，阿軟即才調集壹所録，樂天江南喜逢蕭九徹因話長安舊遊戲贈五十韻詩「多情推阿軟」者也。）</p>

  <p class="bodytext">然則元白此類詩之廣播流行，風靡當日又可知矣。斯即李戡斥爲「纖豔不逞，非莊士雅人所爲。流於人間，疏於屏壁，子父女母交口教授。淫言媟語，冬寒夏熱，入人肌骨不可除去。吾無位，不得用法以治之。」者（樊川文集玖李戡墓誌銘）。而葉石林於避暑録話叁駮之云：</p>

  <p class="bodytext-fs-only-np">如樂天諷諫閑適之辭，可槩謂淫言媟語耶？</p>

  <p class="bodytext">殊不知「樂天諷諭閑適之辭」乃微之上令狐楚啓所謂「詞直氣麤，罪尤是懼，固不敢陳露於人」者，而當時最爲流行之元白詩，除「千言或五百言律詩」外，唯此杯酒光景間小碎篇章之元和體詩耳。如元氏長慶集伍壹白氏長慶集序略云：</p>

  <p class="bodytext-fs-only-np">予始與樂天同校祕書之名，多以詩章相贈答。會予譴掾江陵，樂天猶在翰林，寄予百韻律詩及雜體，前後數十章。是後各佐江通，復相詶寄。巴蜀江楚間洎長安中少年，遞相倣傚，競作新詞，自謂爲元和體詩，而樂天秦中吟賀雨諷諭等篇，時人罕能知者。然而二十年間，禁省觀寺郵候牆壁之上無不書。王公妾婦牛童馬走之口無不道。自篇章已來，未有如是流傳之廣者。</p>

  <p class="bodytext">尤足證杜牧李戡之所以痛詆，要非無故，而葉氏則未解此點也。</p>

  <p class="bodytext">復次，元和體詩以此之故，在當日並非美詞。如唐語林貳文學類文宗欲置詩學士條云：</p>

  <p class="bodytext-fs-only-np">李珏奏曰，臣聞憲宗爲詩，格合前古，當時輕薄之徒，摛章繪句，聱牙崛奇，譏諷時事。（寅恪案，此指玉川子月蝕詩之類。）爾後鼓扇名聲，謂之元和體，實非聖意好尚如此。今陛下更置詩學士，臣深慮輕薄小人，競爲嘲詠之詞，屬意於雲山草木，亦不謂之開成體乎？玷黯皇化，實非小事。</p>

  <p class="bodytext">又國史補下略云：</p>

  <p class="bodytext-fs-only-np">元和已後，詩章學淺切於白居易，學淫靡於元稹，俱名元和體。</p>

  <p class="bodytext">可以爲證。而近人乃以「同光體」比於「元和體」，自相標榜，殊可笑也。至於惠洪冷齋夜話壹（參汪立名本白香山詩後集伍詩解七絶案語。）云：</p>

  <p class="bodytext-fs-only-np">白樂天每作詩，令一老嫗解之。問曰，解否？嫗曰，解。則録之。不解，則易之。故唐末之詩近於鄙俚。</p>

  <p class="bodytext">則元白詩在當時所盛行者，爲此兩類元和體詩。若排律一類必爲老嫗所解始可筆録，則白氏長慶集之卷帙當大爲減削矣。其謬妄又何待詳論。惟世之治文學史者，猶以元白詩專以易解之故，而得盛行，則不得不爲辨正耳。</p>

  <h2 class="text-title-2">（戊）白樂天與劉夢得之詩</h2>

  <p class="bodytext">白氏長慶集陸壹醉吟先生傳略云：</p>

  <p class="bodytext-fs-only-np">退居洛下。［與］彭城劉夢得爲詩友。</p>

  <p class="bodytext">同集陸拾劉白唱和集解（寅恪案：劉禹錫父名溆。故樂天易序爲解。不欲犯其家諱故也。）云：</p>

  <p class="bodytext-fs-only-np">予頃以元微之唱和頗多，或在人口，常戲微之云，僕與足下二十年來爲文友詩敵，幸也，亦不幸也。吟詠情性，播揚名聲，其適遺形，其樂忘老，幸也。然江南士女語才子者，多云元白，以予子之故，使僕不得獨步於吴越間，亦不幸也。今垂老復遇夢得，得非重不幸耶？夢得夢得，文之神妙，莫先於詩。若妙與神，則吾豈敢。如夢得雪裏高山頭白早，海中仙果子生遲。沈舟側畔千帆過，病樹前頭萬木春。之句之類，真謂神妙。在在處處，應當有靈物護之，豈唯兩家子姪祕藏而已。己酉歲（太和三年）三月五日樂天解。</p>

  <p class="bodytext">同集伍玖與劉蘇州書云：</p>

  <p class="bodytext-fs-only-np">嗟乎！微之先我去矣。詩敵之勍者，非夢得而誰？前後相答，彼此非一。彼雖無虚可擊，此亦非利不行。但止交綏，未嘗失律。然得雋之句，警策之篇，多因彼唱此和中得之。他人未嘗能發也。</p>

  <p class="bodytext">劉夢得文集肆金陵五題序云：</p>

  <p class="bodytext-fs-only-np">余少爲江南客，而未遊秣陵，嘗有遺恨。後爲歷陽守，跂而望之，適有客以金陵五題相示，逌爾生思，歘然有得。他日友人白樂天掉頭苦吟，歎賞良久。且曰，石頭詩云，潮打空城寂寞迴。吾知後之詩人不復措詞矣。餘四詠雖不及此，亦不孤樂天之言爾。</p>

  <p class="bodytext">寅恪案：樂天一生之詩友，前半期爲元微之，後半期則爲劉夢得。而於夢得之詩，傾倒讚服之意，尤多於微之。此甚可注意者也。王士禎香祖筆記伍云：</p>

  <p class="bodytext-fs-only-np">白樂天論詩多不可解，如劉夢得「雪裏高山頭白早，海中仙果子生遲」「沈舟側畔千帆過，病樹前頭萬木春」等句，最爲下劣，而樂天乃極賞歎，以爲此等語，在在當有神物護持，悖謬甚矣。元白二集瑕瑜雜陳，持擇須慎。初學人尤不可觀之。白古詩晚歲重複什而七八。絶句作眼前景語，却往往入妙。如「上得籃輿未能去，春風敷水店門前」「可憐八月初三夜，露似珍珠月似弓」之類，似出率意，而風趣復非雕琢可及。</p>

  <p class="bodytext">又王士禎池北偶談壹肆樂天論詩條云：</p>

  <p class="bodytext-fs-only-np">樂天作劉白唱和集解，獨舉夢得「雪裏高山頭白早，海中仙果子生遲」「沈舟側畔千帆過，病樹前頭萬木春」以爲神妙，且云此等語在在處處應有靈物護之，殊不可曉。宜元白於盛唐諸家興會超詣之妙，全未夢見。</p>

  <p class="bodytext">寅恪案：漁洋之詩與樂天之詩，其價值高下如何，古今已有定評，無俟贅論。樂天深賞夢得詩之處，即樂天自覺其所作遜於劉詩之處。此杜少陵所謂「文章千古事，得失寸心知」者，非他人，尤非功力遠不及己之人，所能置喙也。白氏長慶集貳和答詩十首序云：</p>

  <p class="bodytext-fs-only-np">頃者在科試間，常與足下（指元微之。）同筆硯。每下筆時，輒相顧語，患其意太切而理太周，故理太周則辭繁，意太切則言激。然與足下爲文所長在此，所病亦在於此。足下來序果有詞犯文繁之説，今僕所和者，猶前病也。待與足下相見日，各引所作，稍删其煩而晦其義焉。</p>

  <p class="bodytext">樂天自言其與微之詩文之病，在辭繁言激。故欲删其煩，而晦其義。此爲樂天有自知之明之真實語也。考此序作於元和五年，樂天時年三十九，方在壯歲，乃元白二公詩文互相受影響最甚之時期。及大和五年微之卒後，樂天年已六十。其二十年前所欲改進其詩之辭繁言激之病者，並世詩人，莫如從夢得求之。樂天之所以傾倒夢得至是者，實職是之故。蓋樂天平日之所蘄求改進其作品而未能達到者，夢得則已臻其理想之境界也。若不然者，樂天固一世之文雄，自負亦甚不淺，何苦於垂暮之年，而妄以虚詞諛人若此乎？全唐詩第壹柒函白居易叁陸哭劉尚書夢得二首之壹云：</p>

  <p class="bodytext-fs-only-np">四海齊名白與劉。百年交分兩綢繆。同貧同病退閒日，一死一生臨老頭。杯酒英雄君與操，（自注云，曹公曰，天下英雄唯使君與操耳。）文章微婉我知丘。（自注云，仲尼云，後世知丘者，春秋。又云：春秋之旨微而婉也。）賢豪雖殁精靈在，應共微之地下遊。</p>

  <p class="bodytext">寅恪案：樂天此輓詩非酬應之苟作，其標舉春秋文章微婉之旨，正夢得之所長。樂天自以爲是其所短，而平日常欲删其煩，晦其義，以求改進者也。故夢得詩「雪裏高山頭白早，海中仙果子生遲」「沈舟側畔千帆過，病樹前頭萬木春」等簡鍊沉著之名句，與樂天删煩晦義之旨，極爲訢合，而樂天晚歲諸作，恐亦欲摹倣之而未能到。此則非天才有所不及，實性分有所不同。然則作詩者儻能綜合元白劉三公之所長，始爲樂天心意中之所謂工者歟？</p>

  <p class="bodytext">復次，北夢瑣言陸白太傅墓誌條（參唐語林陸補遺。）云：</p>

  <p class="bodytext-fs-only-np">洎自撰墓誌（應作醉吟先生傳。）云，與劉夢得爲詩友，殊不言元相公，時人疑其隙終也。</p>

  <p class="bodytext">寅恪案：此節雖已爲汪立名及馮浩辨正，（見汪本白香山詩後集壹柒，覽盧子蒙侍御舊詩，多與微之唱和。感今傷昔，因贈子蒙，題於卷後。七律後按語，及樊南文集詳注捌太原白公神道碑銘元相爲序下之補注。）今似不須詳考，然此事關繫甚鉅，故不得不略申論之如下。</p>

  <p class="bodytext">全唐詩第壹柒函白居易叁伍病中五絶句之叁云：</p>

  <p class="bodytext-fs-only-np">李君墓上松應拱，（寅恪案，白氏長慶集貳肆有唐善人墓碑云，公名建，字杓直，隴西人。長慶元年二月二十三日夜無疾即世。）元相池頭竹盡枯。（寅恪案，白氏長慶集陸壹河南元公墓誌銘云，大和五年七月二十二日遇暴疾，一日薨於位。）多幸樂天今始病，不知合要苦治無。（自注云，李元皆予摯友也。杓直少予八歲，即世已九年。微之少予七年，薨已八年矣。今予始病，得非幸乎？）</p>

  <p class="bodytext">寅恪案：樂天此詩乃開成己未歲（開成四年）初病風時所作，時年已六十八矣。</p>

  <p class="bodytext">同書同卷夢微之七律云：</p>

  <p class="bodytext-fs-only-np">夜來攜手夢同遊。晨起盈巾淚莫收。漳浦老身三度病，咸陽宿草八回秋。君埋泉下泥銷骨，我寄人間雪滿頭。阿衞韓郎相次去，夜臺茫昧得知不。（自注云，阿衞微之小男，韓郎微之愛壻。）</p>

  <p class="bodytext">寅恪案：白氏長慶集陸壹河南元公墓誌銘云：</p>

  <p class="bodytext-fs-only-np">以［大和］六年七月十二日，祔葬於咸陽縣奉賢鄉洪瀆原，從先宅兆也。</p>

  <p class="bodytext">故以詩中「咸陽宿草八回秋」句言之，當作於開成五年，而此詩載白氏長慶集陸捌中，列於開成五年三月三十日所作春盡日宴罷感事獨吟七律（參全唐詩第壹柒函白居易叁伍此詩題下注。）與五年秋病後獨宿香山寺三絶句之間，是其證也。又如前引哭劉尚書夢得一詩，猶以「應共微之地下遊。」爲言。劉夢得卒於會昌二年之秋。（見下引樂天感舊詩序。）時樂天年七十一，距會昌六年八月樂天之卒，相隔纔四年耳。至白氏長慶集陸玖感舊并序云：</p>

  <p class="bodytext-fs-first-np">故李侍郎杓直長慶元年春薨，元相公微之大和六年秋薨，（寅恪案，據白氏長慶集陸壹河南元公墓誌銘，微之薨於大和五年七月二十二日，葬於六年七月十二日。此云大和六年秋薨者，乃樂天下筆時偶爾誤記耳。）崔侍郎晦叔大和七年夏薨，劉尚書夢得會昌二年秋薨，四君子予之執友也。二十年間凋零共盡。唯予衰病，至今猶存。因詠悲懷，題爲感舊。</p>

  <p class="bodytext-fs-last-np">晦叔墳荒草已陳。（寅恪案，白氏長慶集陸壹唐故虢州刺史崔公墓誌銘略云，公諱玄亮，字晦叔，博陵人。大和七年七月十一日遇疾薨於虢州廨舍。九年四月二十八日歸窆於礠州昭義縣礠義鄉北原。）夢得墓溼土猶新。微之捐館將一紀，杓直歸丘二十春。平生定交取人窄，屈指相知唯五人。四人先去我在後，一枝蒲柳衰殘身。豈無晚歲新相識，相識面親心不親。人生莫羨苦長命，命長感舊多悲辛。</p>

  <p class="bodytext">則此作更在哭夢得詩之後矣。然則醉吟先生傳僅言「［與］彭城劉夢得爲詩友」而不及微之者，蓋承上文「退居洛下」而言，夢得固樂天洛下之詩友也。至於微之，則其時已逝矣。淺人不曉文義，不考年月，妄構誣説，殊爲可恨。且夢微之一詩，其情感之誠篤，可謂生死不渝。非樂天不能作此詩，非微之不能令樂天作此詩。元白二公關係之密切若是，斯尤爲讀兩長慶集之人，所不可不知者也。兹因附論樂天夢得之詩，特於此標明元白二公文章交誼死生因緣之事實，以爲本書之結束。</p>
</body>
</html>