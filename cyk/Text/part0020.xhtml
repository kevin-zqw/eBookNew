<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0001.css" rel="stylesheet" type="text/css"/>
</head>
<body>
  <h2 class="text-title-2">詩存補遺</h2>

  <p class="bodytext-kt-np">原擬再輯録「寅恪先生詩存補編」一卷，附印原刊《詩存》後。惜原稿不可得，作罷。兹將後得詩若干首附刊於後。</p>

  <p class="inscribed-right">蔣天樞補識　一九八一年五月五日</p>

  <h3 class="text-title-3">乙酉八月聽讀張恨水著水滸新傳感賦</h3>

  <p class="bodytext">誰締宣和海上盟，燕雲得失涕縱横。花門久已留胡馬，柳塞翻教拔漢旌。妖亂豫么同有罪，戰和飛檜兩無成。夢華一録難重讀，莫遣遺民説汴京。<span class="kaiti">（按：此詩已刊於一九八一年一月十九日香港大公報副刊，但失題，且有錯字，補刊如上。）</span></p>

  <h3 class="text-title-3">新清平調一首<span class="kaiti1">（乙酉）</span></h3>

  <p class="bodytext">果是佳期更及期，臺城煙柳鬥腰肢。重申兒女三生誓，再造河山一統時。青骨成神端可信，白<span class="kaiti">一作黑</span>頭如故莫相疑。金甌微缺花仍好，且唱清平樂府詞。</p>

  <h3 class="text-title-3">報載某會有梅蘭芳之名戲題一絶<span class="kaiti1">（己丑）</span></h3>

  <p class="bodytext">蜂户蟻<span class="kaiti">音娥</span>封一聚塵，可憐猶夢故都春。曹蜍李志名雖衆，只識香南絶代人。</p>

  <h3 class="text-title-3">歌舞</h3>

  <p class="bodytext">歌舞從來慶太平，而今戰鼓尚争鳴。審音知政關興廢，此是師涓枕上聲。</p>

  <h3 class="text-title-3">葉遐厂自香港寄詩詢近狀賦此答之<span class="kaiti1">（己丑）</span></h3>

  <p class="bodytext">道窮文武欲何求，殘廢流離更自羞。垂老未聞兵甲洗，偷生争爲稻粱謀。招魂楚澤心雖在，續命河汾夢亦休。忽奉新詩驚病眼，香江回憶十年遊。</p>

  <h3 class="text-title-3">庚寅仲夏友人繪清華園故居圖見寄不見舊時手植海棠感賦一律即用戊子春日原韻</h3>

  <p class="bodytext">小園短夢亦成陳，誰問神州尚有神。<span class="kaiti">不信神州尚有神，王湘綺圓明園詞句也。</span>吃菜共歸新教主，種花真負舊時人。鴻毛一例論生死，馬角三年换笑嚬。嶺表流民頭滿雪，可憐無地送殘春。</p>

  <h3 class="text-title-3">文章</h3>

  <p class="bodytext">八股文章試帖詩，宗朱頌聖有成規。白頭宫女哈哈笑，眉樣如今又入時。</p>

  <h3 class="text-title-3">春秋</h3>

  <p class="bodytext">石碏純臣義滅親，祭姬一父辨人倫。春秋舊説今皆廢，獨諱尊賢信是真。</p>

  <h3 class="text-title-3">丁酉上巳前二日廣州京劇團及票友來校清唱即賦三絶句</h3>

  <p class="bodytext">暮年蕭瑟感江關，城市郊園倦往還。來譜雲和琴上曲，鳳聲何意落人間。<span class="kaiti">謂張淑雲孫艷琴兩團員及伍鳳儀女士。</span>沈鬱軒昂各有情，<span class="kaiti">謂男團員及票友</span>好馮絃管唱昇平。杜公披霧花仍隔，戴子聽鸝酒待傾。<span class="kaiti">新谷鶯華蘭蘋兩團員未來。</span></p>

  <p class="bodytext">紅豆生春翠欲流，聞歌心事轉悠悠。貞元朝士曾陪座，<span class="kaiti">四十餘年前在滬陪李瑞清丈觀譚鑫培君演連營寨，後數年在京又陪樊增祥丈觀譚君演空城計。</span>一夢華胥四十秋。</p>

  <h3 class="text-title-3">前題余秋室繪河東君訪半野堂小影詩意有未盡更賦二律<span class="kaiti1">（丁酉）</span></h3>

  <p class="bodytext">岱嶽鴻毛説死生，當年悲憤未能平。佳人誰惜人難得，故國還憐國早傾。柳絮有憐還自媚，桃花無氣欲何成。楊妃評泊然脂夜，流恨師涓枕上聲。</p>

  <p class="bodytext">佛土文殊欲化塵，如何猶寫散花身。白楊幾换墳前樹，紅豆長留世上春。天壤茫茫原負汝，海桑渺渺更愁人。衰殘敢議千秋事，賸詠崔徽畫裏真。</p>

  <h3 class="text-title-3">丁酉首夏贛劇團來校演唱牡丹對藥梁祝因緣戲題一詩</h3>

  <p class="bodytext">金樓玉茗了生涯，<span class="kaiti">年來頗喜小説戲曲，梁祝事始見於蕭七符書也。</span>老去風情歲歲差。細雨競鳴秦吉了，故園新放洛陽花。相逢南國能傾國，不信仙家果出家。共入臨川夢中夢，聞歌一笑似京華。</p>

  <h3 class="text-title-3">題王觀堂人間詞話及人間詞話新刊本</h3>

  <p class="bodytext">世運如潮又一時，文章得失更能知。沈湘哀郢都陳迹，賸話人間絶妙詞。</p>
</body>
</html>