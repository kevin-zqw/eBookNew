<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/style0001.css" rel="stylesheet" type="text/css"/>
</head>
<body>
  <h1 class="text-title-1-c">徐高阮重刊洛陽伽藍記序</h1>

  <p class="bodytext">寅恪昔年嘗與徐君高阮論六朝人合本子注之書，因舉洛陽伽藍記爲例證。徐君謂鄙説不謬，遂校定楊記。近得來書云，將刊行之，以質諸世之通識君子，並徵序言。寅恪請更推論，以復徐君，不知徐君於意云何？裴世期受詔采三國異同，以注陳志。其自言著述之旨，以爲注記紛錯，每多舛互。凡承祚所不載，而事宜存録者，則罔不畢取，以補其闕。又同説一事，而辭有乖雜，或出事本異，而疑不能判者，則並皆抄内，以備異聞。據此言之，裴氏三國志注實一廣義之合本子注也。劉孝標世説新書注，經後人删略，非復原本。幸日本猶存殘卷，得藉以窺見劉注之舊，知其書亦廣義之合本子注也。酈善長之注水經，其體製蓋同裴劉，而此書傳世，久無善本。雖清儒校勘至勤，蔚成顯學，惜合本子注之義，迄未能闡發。然則徐君是本之出，不獨能恢復楊記之舊觀，兼可推明古人治學之方法。他日讀裴劉酈三家之書者，寅恪知其必取之以相參證無疑也。</p>

  <p class="inscribed-right">一千九百四十八年歲次戊子三月十五日陳寅恪書於北平清華園</p>
</body>
</html>