<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xml:lang="zh-CN">
<head>
  <meta content="HTML Tidy, see www.w3.org" name="generator"/>
  <title>老子今注今译</title>
  <link href="../Styles/style0002.css" rel="stylesheet" type="text/css"/>
</head>

<body>
  <p class="title1">附录三　老子校定文</p>

  <p class="normaltext">《老子》书，错简、衍文、脱字及误字不少，今依王弼本为蓝本，参看简本、帛书本及傅奕本等古本，根据历代校诂学者可取的见解，加以订正。下面为校定全文。</p>

  <p class="subtitle1">一　　章</p>

  <p class="normaltext">道可道，非常道；名可名，非常名。</p>

  <p class="normaltext">無，名天地之始；有，名萬物之母。</p>

  <p class="normaltext">故常無，欲以觀其妙；常有，欲以觀其徼。</p>

  <p class="normaltext">此兩者，同出而異名，同謂之玄。玄之又玄，衆妙之門。</p>

  <p class="subtitle1">二　　章</p>

  <p class="normaltext">天下皆知美之為美，斯惡已；皆知善之為善，斯不善已。</p>

  <p class="normaltext">有無相生，難易相成，長短相形，高下相盈，音聲相和，前後相隨。</p>

  <p class="normaltext">是以聖人處無為之事，行不言之敎；萬物作而不為始，生而不有，為而不恃，功成而弗居。夫唯弗居，是以不去。</p>

  <p class="subtitle1">三　　章</p>

  <p class="normaltext">不尚賢，使民不爭；不貴難得之貨，使民不為盜；不見可欲，使民不亂。</p>

  <p class="normaltext">是以聖人之治，虛其心，實其腹，弱其志，強其骨。常使民無知無欲。使夫智者不敢為也。為無為，則無不治。</p>

  <p class="subtitle1">四　　章</p>

  <p class="normaltext">道沖，而用之或不盈。淵兮，似萬物之宗；湛兮，似或存。吾不知誰之子，象帝之先。</p>

  <p class="subtitle1">五　　章</p>

  <p class="normaltext">天地不仁，以萬物為芻狗；聖人不仁，以百姓為芻狗。</p>

  <p class="normaltext">天地之間，其猶橐籥乎？虛而不屈，動而<img alt="alt" src="../Images/image01427.gif" style="width: 1em; vertical-align: middle;"/>出。</p>

  <p class="normaltext">多言數窮，不如守中。</p>

  <p class="subtitle1">六　　章</p>

  <p class="normaltext">谷神不死，是謂玄牝。玄牝之門，是謂天地根。緜緜若存，用之不勤。</p>

  <p class="subtitle1">七　　章</p>

  <p class="normaltext">天長地久。天地所以能長且久者，以其不自生，故能長生。</p>

  <p class="normaltext">是以聖人後其身而身先；外其身而身存。非以其無私邪？故能成其私。</p>

  <p class="subtitle1">八　　章</p>

  <p class="normaltext">上善若水。水善利萬物而不爭，處衆人之所惡，故幾於道。</p>

  <p class="normaltext">居善地，心善淵，與善仁，言善信，政善治，事善能，動善時。夫唯不爭，故無尤。</p>

  <p class="subtitle1">九　　章</p>

  <p class="normaltext">持而盈之，不如其已；</p>

  <p class="normaltext">揣而銳之，不可長保。</p>

  <p class="normaltext">金玉滿堂，莫之能守；</p>

  <p class="normaltext">富貴而驕，自遺其咎。</p>

  <p class="normaltext">功遂身退，天之道也。</p>

  <p class="subtitle1">十　　章</p>

  <p class="normaltext">載營魄抱一，能無離乎？</p>

  <p class="normaltext">專氣致柔，能如嬰兒乎？</p>

  <p class="normaltext">滌除玄鑒，能無疵乎？</p>

  <p class="normaltext">愛民治國，能無為乎？</p>

  <p class="normaltext">天門開闔，能為雌乎？</p>

  <p class="normaltext">明白四達，能無知乎？</p>

  <p class="subtitle1">十　一　章</p>

  <p class="normaltext">三十輻，共一轂，當其無，有車之用。</p>

  <p class="normaltext">埏埴以為器，當其無，有器之用。</p>

  <p class="normaltext">鑿戶牖以為室，當其無，有室之用。</p>

  <p class="normaltext">故有之以為利，無之以為用。</p>

  <p class="subtitle1">十　二　章</p>

  <p class="normaltext">五色令人目盲；五音令人耳聾；五味令人口爽；馳騁畋獵，令人心發狂；難得之貨，令人行妨。</p>

  <p class="normaltext">是以聖人為腹不為目，故去彼取此。</p>

  <p class="subtitle1">十　三　章</p>

  <p class="normaltext">寵辱若驚，貴大患若身。</p>

  <p class="normaltext">何謂寵辱若驚？寵為下，得之若驚，失之若驚，是謂寵辱若驚。</p>

  <p class="normaltext">何謂貴大患若身？吾所以有大患者，為吾有身，及吾無身，吾有何患？</p>

  <p class="normaltext">故貴以身為天下，若可寄天下；愛以身為天下，若可託天下。</p>

  <p class="subtitle1">十　四　章</p>

  <p class="normaltext">視之不見，名曰“夷”；聽之不聞，名曰“希”；搏之不得，名曰“微”。此三者不可致詰，故混而為一。其上不皦，其下不昧。繩繩兮不可名，復歸於無物。是謂無狀之狀，無物之象，是謂惚恍。迎之不見其首，隨之不見其後。</p>

  <p class="normaltext">執古之道，以御今之有。能知古始，是謂道紀。</p>

  <p class="subtitle1">十　五　章</p>

  <p class="normaltext">古之善為士者，微妙玄通，深不可識。夫唯不可識，故強為之容：</p>

  <p class="normaltext">豫兮若冬涉川；</p>

  <p class="normaltext">猶兮若畏四鄰；</p>

  <p class="normaltext">儼兮其若客；</p>

  <p class="normaltext">渙兮其若冰釋；</p>

  <p class="normaltext">敦兮其若樸；</p>

  <p class="normaltext">曠兮其若谷；</p>

  <p class="normaltext">混兮其若濁；</p>

  <p class="normaltext">【澹兮其若海，</p>

  <p class="normaltext">飂兮若無止。】</p>

  <p class="normaltext">孰能濁以靜之徐淸；孰能安以動之徐生。</p>

  <p class="normaltext">保此道者，不欲盈。夫唯不盈，故能蔽而新成。</p>

  <p class="subtitle1">十　六　章</p>

  <p class="normaltext">致虛極，守靜篤。</p>

  <p class="normaltext">萬物<img alt="alt" src="../Images/image01495.gif" style="width: 1em; vertical-align: middle;"/>作，吾以觀復。</p>

  <p class="normaltext">夫物芸芸，各復歸其根。歸根曰靜，靜曰復命。復命曰常，知常曰明。不知常，妄作凶。</p>

  <p class="normaltext">知常容，容乃公，公乃全，全乃天，天乃道，道乃久，沒有不殆。</p>

  <p class="subtitle1">十　七　章</p>

  <p class="normaltext">太上，不知有之；其次，親而譽之；其次，畏之；其次，侮之。信不足焉，有不信焉。</p>

  <p class="normaltext">悠兮其貴言。功成事遂，百姓皆謂：“我自然。”</p>

  <p class="subtitle1">十　八　章</p>

  <p class="normaltext">大道廢，有仁義；六親不和，有孝慈；國家昏亂，有忠臣。</p>

  <p class="subtitle1">十　九　章</p>

  <p class="normaltext">絕智棄辯，民利百倍；絕偽棄詐，民復孝慈；絕巧棄利，盜賊無有。此三者以為文，不足。故令有所屬：見素抱樸，少私寡欲。</p>

  <p class="subtitle1">二　十　章</p>

  <p class="normaltext">絕學無憂。唯之與阿，相去幾何？美之與惡，相去若何？人之所畏，不可不畏。</p>

  <p class="normaltext">荒兮，其未央哉！</p>

  <p class="normaltext">衆人煕煕，如享太牢，如春登臺。</p>

  <p class="normaltext">我獨泊兮，其未兆，如嬰兒之未孩；</p>

  <p class="normaltext">儽儽兮，若無所歸。</p>

  <p class="normaltext">衆人皆有餘，而我獨若遺。我愚人之心也哉！沌沌兮！</p>

  <p class="normaltext">俗人昭昭，我獨昏昏。</p>

  <p class="normaltext">俗人察察，我獨悶悶。</p>

  <p class="normaltext">澹兮其若海，飂兮若無止。</p>

  <p class="normaltext">衆人皆有以，而我獨頑且鄙。</p>

  <p class="normaltext">我獨異於人，而貴食母。</p>

  <p class="subtitle1">二十一章</p>

  <p class="normaltext">孔德之容，惟道是從。</p>

  <p class="normaltext">道之為物，惟恍惟惚。惚兮恍兮，其中有象；恍兮惚兮，其中有物。窈兮冥兮，其中有精；冥兮窈兮，其中有信。</p>

  <p class="normaltext">自今及古，其名不去，以閱衆甫。吾何以知衆甫之狀哉！以此。</p>

  <p class="subtitle1">二十二章</p>

  <p class="normaltext">曲則全，枉則直，窪則盈，敝則新，少則得，多則惑。</p>

  <p class="normaltext">是以聖人抱一為天下式。不自見，故明；不自是，故彰；不自伐，故有功；不自矜，故能長。</p>

  <p class="normaltext">夫唯不爭，故天下莫能與之爭。古之所謂“曲則全”者，豈虛言哉！誠全而歸之。</p>

  <p class="subtitle1">二十三章</p>

  <p class="normaltext">希言自然。</p>

  <p class="normaltext">故飄風不終朝，驟雨不終日。孰為此者？天地。天地尚不能久，而況於人乎？故從事於道者，同於道；德者，同於德；失者，同於失。</p>

  <p class="normaltext">同於德者，道亦德之；同於失者，道亦失之。</p>

  <p class="subtitle1">二十四章</p>

  <p class="normaltext">企者不立；跨者不行；自見者不明；自是者不彰；自伐者無功；自矜者不長。</p>

  <p class="normaltext">其在道也，曰：餘食贅形。物或惡之，故有道者不處。</p>

  <p class="subtitle1">二十五章</p>

  <p class="normaltext">有物混成，先天地生。寂兮寥兮，獨立不改，周行而不殆，可以為天下母。吾不知其名，強字之曰“道”，強為之名曰“大”。大曰逝，逝曰遠，遠曰反。</p>

  <p class="normaltext">故道大，天大，地大，人亦大。域中有四大，而人居其一焉。</p>

  <p class="normaltext">人法地，地法天，天法道，道法自然。</p>

  <p class="subtitle1">二十六章</p>

  <p class="normaltext">重為輕根，靜為躁君。</p>

  <p class="normaltext">是以君子終日行不離輜重。雖有榮觀，燕處超然。奈何萬乘之主，而以身輕天下？</p>

  <p class="normaltext">輕則失根，躁則失君。</p>

  <p class="subtitle1">二十七章</p>

  <p class="normaltext">善行無轍迹；善言無瑕讁；善數不用籌策；善閉無關楗而不可開；善結無繩約而不可解。</p>

  <p class="normaltext">是以聖人常善救人，故無棄人；常善救物，故無棄物，是謂襲明。</p>

  <p class="normaltext">故善人者，不善人之師；不善人者，善人之資。不貴其師，不愛其資，雖智大迷，是謂要妙。</p>

  <p class="subtitle1">二十八章</p>

  <p class="normaltext">知其雄，守其雌，為天下谿。為天下谿，常德不離，復歸於嬰兒。</p>

  <p class="normaltext">知其白，守其辱，為天下谷。為天下谷，常德乃足，復歸於樸。</p>

  <p class="normaltext">樸散則為器，聖人用之，則為官長，故大制不割。</p>

  <p class="subtitle1">二十九章</p>

  <p class="normaltext">將欲取天下而為之，吾見其不得已。天下神器，不可為也，不可執也。為者敗之，執者失之。是以聖人無為，故無敗；無執，故無失。</p>

  <p class="normaltext">故物或行或隨；或噓或吹；或強或羸；或培或墮。</p>

  <p class="normaltext">是以聖人去甚，去奢，去泰。</p>

  <p class="subtitle1">三　十　章</p>

  <p class="normaltext">以道佐人主者，不以兵強天下。其事好還。師之所處，荊棘生焉。</p>

  <p class="normaltext">善有果而已，不以取強。果而勿矜，果而勿伐，果而勿驕，果而不得已，果而勿強。</p>

  <p class="normaltext">物壯則老，是謂不道，不道早已。</p>

  <p class="subtitle1">三十一章</p>

  <p class="normaltext">夫兵者，不祥之器，物或惡之，故有道者不處。</p>

  <p class="normaltext">君子居則貴左，用兵則貴右。兵者不祥之器，非君子之器，不得已而用之，恬淡為上。勝而不美，而美之者，是樂殺人。夫樂殺人者，則不可得志於天下矣。</p>

  <p class="normaltext">吉事尚左，凶事尚右。偏將軍居左，上將軍居右，言以喪禮處之。殺人之衆，以悲哀泣之，戰勝以喪禮處之。</p>

  <p class="subtitle1">三十二章</p>

  <p class="normaltext">道常無名樸。雖小，天下莫能臣。侯王若能守之，萬物將自賓。</p>

  <p class="normaltext">天地相合，以降甘露，民莫之令而自均。</p>

  <p class="normaltext">始制有名，名亦旣有，夫亦將知止，知止可以不殆。</p>

  <p class="normaltext">譬道之在天下，猶川谷之於江海。</p>

  <p class="subtitle1">三十三章</p>

  <p class="normaltext">知人者智，自知者明。</p>

  <p class="normaltext">勝人者有力，自勝者強。</p>

  <p class="normaltext">知足者富。</p>

  <p class="normaltext">強行者有志。</p>

  <p class="normaltext">不失其所者久。</p>

  <p class="normaltext">死而不亡者壽。</p>

  <p class="subtitle1">三十四章</p>

  <p class="normaltext">大道氾兮，其可左右。萬物恃之以生而不辭，功成而不有。衣養萬物而不為主，可名於小；萬物歸焉而不為主，可名為大。以其終不自為大，故能成其大。</p>

  <p class="subtitle1">三十五章</p>

  <p class="normaltext">執大象，天下往。往而不害，安平泰。</p>

  <p class="normaltext">樂與<img alt="alt" src="../Images/image01496.gif" style="width: 1em; vertical-align: middle;"/>，過客止。道之出口，淡乎其無味，視之不足見，聽之不足聞，用之不足旣。</p>

  <p class="subtitle1">三十六章</p>

  <p class="normaltext">將欲歙之，必固張之；將欲弱之，必固強之；將欲廢之，必固興之；將欲取之，必固與之。是謂微明。</p>

  <p class="normaltext">柔弱勝剛強。魚不可脫於淵，國之利器不可以示人。</p>

  <p class="subtitle1">三十七章</p>

  <p class="normaltext">道常無為而無不為。侯王若能守之，萬物將自化。化而欲作，吾將鎭之以無名之樸。無名之樸，夫亦將不欲。不欲以靜，天下將自正。</p>

  <p class="subtitle1">三十八章</p>

  <p class="normaltext">上德不德，是以有德；下德不失德，是以無德。</p>

  <p class="normaltext">上德無為而無以為；上仁為之而無以為；上義為之而有以為。上禮為之而莫之應，則攘臂而扔之。</p>

  <p class="normaltext">故失道而後德，失德而後仁，失仁而後義，失義而後禮。</p>

  <p class="normaltext">夫禮者，忠信之薄，而亂之首。</p>

  <p class="normaltext">前識者，道之華，而愚之始。是以大丈夫處其厚，不居其薄；處其實，不居其華。故去彼取此。</p>

  <p class="subtitle1">三十九章</p>

  <p class="normaltext">昔之得一者：天得一以淸；地得一以寧；神得一以靈；谷得一以盈；萬物得一以生；侯王得一以為天下正。</p>

  <p class="normaltext">其致之也，謂天無以淸，將恐裂；地無以寧，將恐廢；神無以靈，將恐歇；谷無以盈，將恐竭；萬物無以生，將恐滅；侯王無以正，將恐蹶。</p>

  <p class="normaltext">故貴以賤為本，高以下為基。是以侯王自稱孤、寡、不穀。此非以賤為本邪？非乎？故至譽無譽。是故不欲<img alt="alt" src="../Images/image01338.gif" style="width: 1em; vertical-align: middle;"/><img alt="alt" src="../Images/image01338.gif" style="width: 1em; vertical-align: middle;"/>如玉，珞珞如石。</p>

  <p class="subtitle1">四　十　章</p>

  <p class="normaltext">反者道之動；弱者道之用。</p>

  <p class="normaltext">天下萬物生於有，有生於無。</p>

  <p class="subtitle1">四十一章</p>

  <p class="normaltext">上士聞道，勤而行之；中士聞道，若存若亡；下士聞道，大笑之。不笑不足以為道。故建言有之：</p>

  <p class="normaltext">明道若昧；</p>

  <p class="normaltext">進道若退；</p>

  <p class="normaltext">夷道若纇；</p>

  <p class="normaltext">上德若谷；</p>

  <p class="normaltext">大白若辱；</p>

  <p class="normaltext">廣德若不足；</p>

  <p class="normaltext">建德若偸；</p>

  <p class="normaltext">質眞若<img alt="alt" src="../Images/image01497.gif" style="width: 1em; vertical-align: middle;"/>；</p>

  <p class="normaltext">大方無隅；</p>

  <p class="normaltext">大器晚成；</p>

  <p class="normaltext">大音希聲；</p>

  <p class="normaltext">大象無形；</p>

  <p class="normaltext">道隱無名。</p>

  <p class="normaltext">夫唯道，善貸且成。</p>

  <p class="subtitle1">四十二章</p>

  <p class="normaltext">道生一，一生二，二生三，三生萬物。萬物負陰而抱陽，沖氣以為和。</p>

  <p class="subtitle1">四十三章</p>

  <p class="normaltext">天下之至柔，馳騁天下之至堅。無有入無間，吾是以知無為之有益。</p>

  <p class="normaltext">不言之敎，無為之益，天下希及之。</p>

  <p class="subtitle1">四十四章</p>

  <p class="normaltext">名與身孰親？身與貨孰多？得與亡孰病？</p>

  <p class="normaltext">甚愛必大費；多藏必厚亡。</p>

  <p class="normaltext">故知足不辱，知止不殆，可以長久。</p>

  <p class="subtitle1">四十五章</p>

  <p class="normaltext">大成若缺，其用不弊。</p>

  <p class="normaltext">大盈若沖，其用不窮。</p>

  <p class="normaltext">大直若屈，大巧若拙，大辯若訥。</p>

  <p class="normaltext">躁勝寒，靜勝熱。淸靜為天下正。</p>

  <p class="subtitle1">四十六章</p>

  <p class="normaltext">天下有道，卻走馬以糞。天下無道，戎馬生於郊。</p>

  <p class="normaltext">咎莫大於欲得；禍莫大於不知足。故知足之足，常足矣。</p>

  <p class="subtitle1">四十七章</p>

  <p class="normaltext">不出戶，知天下；不闚牖，見天道。其出彌遠，其知彌少。</p>

  <p class="normaltext">是以聖人不行而知，不見而明，不為而成。</p>

  <p class="subtitle1">四十八章</p>

  <p class="normaltext">為學日益，為道日損。損之又損，以至於無為。</p>

  <p class="normaltext">無為而無不為。取天下常以無事，及其有事，不足以取天下。</p>

  <p class="subtitle1">四十九章</p>

  <p class="normaltext">聖人常無心，以百姓心為心。</p>

  <p class="normaltext">善者，吾善之；不善者，吾亦善之；德善。</p>

  <p class="normaltext">信者，吾信之；不信者，吾亦信之；德信。</p>

  <p class="normaltext">聖人在天下，歙歙焉，為天下渾其心，百姓皆注其耳目，聖人皆孩之。</p>

  <p class="subtitle1">五　十　章</p>

  <p class="normaltext">出生入死。生之徒，十有三；死之徒，十有三；人之生生，動之於死地，亦十有三。夫何故？以其生生之厚。</p>

  <p class="normaltext">蓋聞善攝生者，陸行不遇兕虎，入軍不被甲兵；兕無所投其角，虎無所用其爪，兵無所容其刃。夫何故？以其無死地。</p>

  <p class="subtitle1">五十一章</p>

  <p class="normaltext">道生之，德畜之，物形之，勢成之。</p>

  <p class="normaltext">是以萬物莫不尊道而貴德。</p>

  <p class="normaltext">道之尊，德之貴，夫莫之命而常自然。</p>

  <p class="normaltext">故道生之，德畜之；長之育之；亭之毒之；養之覆之。生而不有，為而不恃，長而不宰。是謂“玄德”。</p>

  <p class="subtitle1">五十二章</p>

  <p class="normaltext">天下有始，以為天下母。旣得其母，以知其子；旣知其子，復守其母，沒身不殆。</p>

  <p class="normaltext">塞其兌，閉其門，終身不勤。開其兌，濟其事，終身不救。</p>

  <p class="normaltext">見小曰明，守柔曰強。用其光，復歸其明，無遺身殃；是為襲常。</p>

  <p class="subtitle1">五十三章</p>

  <p class="normaltext">使我介然有知，行於大道，唯施是畏。</p>

  <p class="normaltext">大道甚夷，而人好徑。朝甚除，田甚蕪，倉甚虛；服文彩財貨有餘；是謂盜夸。非道也哉！</p>

  <p class="subtitle1">五十四章</p>

  <p class="normaltext">善建者不拔，善抱者不脫，子孫以祭祀不輟。</p>

  <p class="normaltext">修之於身，其德乃眞；修之於家，其德乃餘；修之於鄕，其德乃長；修之於邦，其德乃豐；修之於天下，其德乃普。</p>

  <p class="normaltext">故以身觀身，以家觀家，以鄕觀鄕，以邦觀邦，以天下觀天下。吾何以知天下然哉？以此。</p>

  <p class="subtitle1">五十五章</p>

  <p class="normaltext">含德之厚，比於赤子。蜂蠆虺蛇不螫，攫鳥猛獸不搏。骨弱筋柔而握固。未知牝牡之合而朘作，精之至也。終日號而不嗄，和之至也。</p>

  <p class="normaltext">知和曰常，知常曰明。益生曰祥。心使氣曰強。物壯則老，謂之不道，不道早已。</p>

  <p class="subtitle1">五十六章</p>

  <p class="normaltext">知者不言，言者不知。</p>

  <p class="normaltext">塞其兌，閉其門，挫其銳，解其紛，和其光，同其塵，是謂“玄同”。故不可得而親，不可得而疏；不可得而利，不可得而害；不可得而貴，不可得而賤。故為天下貴。</p>

  <p class="subtitle1">五十七章</p>

  <p class="normaltext">以正治國，以奇用兵，以無事取天下。吾何以知其然哉？以此：</p>

  <p class="normaltext">天下多忌諱，而民彌貧；人多利器，國家滋昏；人多伎巧，奇物滋<img alt="alt" src="../Images/image01442.gif" style="width: 1em; vertical-align: middle;"/>；法令滋彰，盜賊多有。</p>

  <p class="normaltext">故聖人云：“我無為，而民自化；我好靜，而民自正；我無事，而民自富；我無欲，而民自樸。”</p>

  <p class="subtitle1">五十八章</p>

  <p class="normaltext">其政悶悶，其民淳淳；其政察察，其民缺缺。是以聖人方而不割，廉而不劌，直而不肆，光而不耀。</p>

  <p class="normaltext">禍兮福之所倚，福兮禍之所伏。孰知其極？其無正也。正復為奇，善復為妖。人之迷，其日固久。</p>

  <p class="subtitle1">五十九章</p>

  <p class="normaltext">治人事天，莫若嗇。</p>

  <p class="normaltext">夫唯嗇，是謂早服；早服謂之重積德；重積德則無不克；無不克則莫知其極；莫知其極，可以有國；有國之母，可以長久；是謂深根固柢，長生久視之道。</p>

  <p class="subtitle1">六　十　章</p>

  <p class="normaltext">治大國，若烹小鮮。</p>

  <p class="normaltext">以道莅天下，其鬼不神；非其鬼不神，其神不傷人；非其神不傷人，聖人亦不傷人。夫兩不相傷，故德交歸焉。</p>

  <p class="subtitle1">六十一章</p>

  <p class="normaltext">大邦者下流，天下之牝，天下之交也。牝常以靜勝牡，以靜為下。</p>

  <p class="normaltext">故大邦以下小邦，則取小邦；小邦以下大邦，則取大邦。故或下以取，或下而取。大邦不過欲兼畜人，小邦不過欲入事人。夫兩者各得所欲，大者宜為下。</p>

  <p class="subtitle1">六十二章</p>

  <p class="normaltext">道者萬物之奧。善人之寶，不善人之所保。</p>

  <p class="normaltext">美言可以市，尊行可以加人。人之不善，何棄之有？故立天子，置三公，雖有拱璧以先駟馬，不如坐進此道。</p>

  <p class="normaltext">古之所以貴此道者何？不曰：求以得，有罪以免邪？故為天下貴。</p>

  <p class="subtitle1">六十三章</p>

  <p class="normaltext">為無為，事無事，味無味。</p>

  <p class="normaltext">大小多少，〔報怨以德。〕圖難於其易，為大於其細；天下難事，必作於易，天下大事，必作於細。是以聖人終不為大，故能成其大。</p>

  <p class="normaltext">夫輕諾必寡信，多易必多難。是以聖人猶難之，故終無難矣。</p>

  <p class="subtitle1">六十四章</p>

  <p class="normaltext">其安易持，其未兆易謀。其脆易泮，其微易散。為之於未有，治之於未亂。</p>

  <p class="normaltext">合抱之木，生於毫末；九層之臺，<img alt="alt" src="../Images/image01442.gif" style="width: 1em; vertical-align: middle;"/>於累土；千里之行，始於足下。</p>

  <p class="normaltext">〔為者敗之，執者失之。是以聖人無為故無敗；無執故無失。〕</p>

  <p class="normaltext">民之從事，常於幾成而敗之。愼終如始，則無敗事。</p>

  <p class="normaltext">〔是以聖人欲不欲，不貴難得之貨；學不學，復衆人之所過，以輔萬物之自然而不敢為。〕</p>

  <p class="subtitle1">六十五章</p>

  <p class="normaltext">古之善為道者，非以明民，將以愚之。</p>

  <p class="normaltext">民之難治，以其智多。故以智治國，國之賊；不以智治國，國之福。</p>

  <p class="normaltext">知此兩者亦稽式。常知稽式，是謂“玄德”。玄德深矣，遠矣，與物反矣，然后乃至大順。</p>

  <p class="subtitle1">六十六章</p>

  <p class="normaltext">江海之所以能為百谷王者，以其善下之，故能為百谷王。</p>

  <p class="normaltext">是以聖人欲上民，必以言下之；欲先民，必以身后之。是以聖人處上而民不重，處前而民不害。是以天下樂推而不厭。以其不爭，故天下莫能與之爭。</p>

  <p class="subtitle1">六十七章</p>

  <p class="normaltext">〔天下皆謂我：“道大，似不肖。”夫唯大，故似不肖。若肖，久矣其細也夫！〕</p>

  <p class="normaltext">我有三寶，持而保之。一曰慈，二曰儉，三曰不敢為天下先。</p>

  <p class="normaltext">慈故能勇；儉故能廣；不敢為天下先，故能成器長。</p>

  <p class="normaltext">今舍慈且勇；舍儉且廣；舍后且先；死矣！</p>

  <p class="normaltext">夫慈，以戰則勝，以守則固。天將救之，以慈衛之。</p>

  <p class="subtitle1">六十八章</p>

  <p class="normaltext">善為士者，不武；善戰者，不怒；善勝敵者，不與；善用人者，為之下。是謂不爭之德，是謂用人，是謂配天，古之極也。</p>

  <p class="subtitle1">六十九章</p>

  <p class="normaltext">用兵有言：“吾不敢為主，而為客；不敢進寸，而退尺。”臂；扔無敵；執無兵。</p>

  <p class="normaltext">禍莫大於輕敵，輕敵幾喪吾寶。</p>

  <p class="normaltext">故抗兵相若，哀者勝矣。</p>

  <p class="subtitle1">七十章</p>

  <p class="normaltext">吾言甚易知，甚易行。天下莫能知，莫能行。</p>

  <p class="normaltext">言有宗，事有君。夫唯無知，是以不我知。</p>

  <p class="normaltext">知我者希，則我者貴。是以聖人被褐懷玉。</p>

  <p class="subtitle1">七十一章</p>

  <p class="normaltext">知不知，尚矣；不知知，病也。聖人不病，以其病病。夫唯病病，是以不病。</p>

  <p class="subtitle1">七十二章</p>

  <p class="normaltext">民不畏威，則大威至。</p>

  <p class="normaltext">無狎其所居，無厭其所生。夫唯不厭，是以不厭。</p>

  <p class="normaltext">是以聖人自知不自見；自愛不自貴。故去彼取此。</p>

  <p class="subtitle1">七十三章</p>

  <p class="normaltext">勇於敢則殺，勇於不敢則活。此兩者，或利或害。天之所惡，孰知其故？</p>

  <p class="normaltext">天之道，不爭而善勝，不言而善應，不召而自來，繟然而善謀。天網恢恢，疏而不失。</p>

  <p class="subtitle1">七十四章</p>

  <p class="normaltext">民不畏死，奈何以死懼之？若使民常畏死，而為奇者，吾將得而殺之，孰敢？</p>

  <p class="normaltext">常有司殺者殺。夫代司殺者殺，是謂代大匠斲，夫代大匠斲者，希有不傷其手矣。</p>

  <p class="subtitle1">七十五章</p>

  <p class="normaltext">民之饑，以其上食稅之多，是以饑。</p>

  <p class="normaltext">民之難治，以其上之有為，是以難治。</p>

  <p class="normaltext">民之輕死，以其上求生之厚，是以輕死。</p>

  <p class="normaltext">夫唯無以生為者，是賢於貴生。</p>

  <p class="subtitle1">七十六章</p>

  <p class="normaltext">人之生也柔弱，其死也堅強。</p>

  <p class="normaltext">草木之生也柔脆，其死也枯槁。</p>

  <p class="normaltext">故堅強者死之徒，柔弱者生之徒。</p>

  <p class="normaltext">是以兵強則滅，木強則折。</p>

  <p class="normaltext">強大處下，柔弱處上。</p>

  <p class="subtitle1">七十七章</p>

  <p class="normaltext">天之道，其猶張弓與？高者抑之，下者舉之；有餘者損之，不足者補之。</p>

  <p class="normaltext">天之道，損有餘而補不足。人之道，則不然，損不足以奉有餘。</p>

  <p class="normaltext">孰能有餘以奉天下，唯有道者。</p>

  <p class="subtitle1">七十八章</p>

  <p class="normaltext">天下莫柔弱於水，而攻堅強者莫之能勝，以其無以易之。</p>

  <p class="normaltext">弱之勝強，柔之勝剛，天下莫不知，莫能行。</p>

  <p class="normaltext">是以聖人云：“受國之垢，是謂社稷主；受國不祥，是為天下王。”正言若反。</p>

  <p class="subtitle1">七十九章</p>

  <p class="normaltext">和大怨，必有餘怨；〔報怨以德〕，安可以為善？</p>

  <p class="normaltext">是以聖人執左契，而不責於人。有德司契，無德司徹。</p>

  <p class="normaltext">天道無親，常與善人。</p>

  <p class="subtitle1">八　十　章</p>

  <p class="normaltext">小國寡民。使有什伯人之器而不用；使民重死而不遠徙。雖有舟輿，無所乘之，雖有甲兵，無所陳之。使民復結繩而用之。</p>

  <p class="normaltext">甘其食，美其服，安其居，樂其俗。鄰國相望，雞犬之聲相聞，民至老死，不相往來。</p>

  <p class="subtitle1">八十一章</p>

  <p class="normaltext">信言不美，美言不信。</p>

  <p class="normaltext">善者不辯，辯者不善。</p>

  <p class="normaltext">知者不博，博者不知。</p>

  <p class="normaltext">聖人不積，旣以為人己<img alt="alt" src="../Images/image01427.gif" style="width: 1em; vertical-align: middle;"/>有，旣以與人己<img alt="alt" src="../Images/image01427.gif" style="width: 1em; vertical-align: middle;"/>多。</p>

  <p class="normaltext">天之道，利而不害；聖人之道，為而不爭。</p>
</body>
</html>